---
layout: default
title: Yleiset määräykset ja ohjeet
nav_order: 2
---

Hyväksytty 9.12.2022, julkaistu 27.1.2023

Ylioppilastutkintolautakunnan yleiset määräykset ja ohjeet sisältävät mm.
ylioppilastutkintoa koskevaan lainsäädäntöön perustuvaa tekstiä. Tekstissä
olevat pykälämerkinnät viittaavat lukiolakiin (714/2018), kumottuun
lukiolakiin (629/1998), ylioppilastutkinnosta annettuun lakiin (502/2019),
kumottuun ylioppilastutkinnon järjestämisestä annettuun lakiin (672/2005),
ylioppilastutkinnosta annettuun asetukseen (612/2019), kumottuun
ylioppilastutkinnosta annettuun asetukseen (915/2005), valtakunnallisista
opinto- ja tutkintorekistereistä annettuun lakiin (884/2017) ja
oppivelvollisuuslakiin (1214/2020), ellei toisin ilmoiteta.

Nämä määräykset ja ohjeet koskevat ensimmäisen kerran tutkinnon
toimeenpanoa keväällä 2023.
{: .fs-6 .fw-300 }

## Sisällysluettelo
{: .no_toc .text-delta }

1. TOC
{:toc}

---
![](media/image1.png){width="8.279166666666667in"
height="6.38125in"}![](media/image2.png){width="8.279166666666667in"
height="6.38125in"}2

Hyväksytty xx.x.2023, julkaistu xx.x.2023

Ylioppilastutkintolautakunnan yleiset määräykset ja ohjeet sisältävät
mm. ylioppilas­tutkintoa koskevaan lainsäädäntöön perustuvaa tekstiä.
Tekstissä olevat pykälä­merkinnät viittaavat lukiolakiin (714/2018),
kumottuun lukiolakiin (629/1998), ylioppilastutkinnosta annettuun lakiin
(502/2019), kumottuun ylioppilastutkinnon järjestämisestä annettuun
lakiin (672/2005), ylioppilastutkinnosta annettuun asetukseen
(612/2019), kumottuun ylioppilastutkinnosta annettuun asetukseen
(915/2005), valtakunnallisista opinto- ja tutkintorekistereistä
annettuun lakiin (884/2017) ja oppivelvollisuuslakiin (1214/2020), ellei
toisin ilmoiteta.

Nämä määräykset ja ohjeet koskevat ensimmäisen kerran tutkinnon
toimeenpanoa keväällä 2023.

[1 Ylioppilastutkinto [5](#ylioppilastutkinto)](#ylioppilastutkinto)

[1.1 Tutkinnon suorittaminen
[6](#tutkinnon-suorittaminen)](#tutkinnon-suorittaminen)

[1.1.1 Tutkinnon aineyhdistelmät
[7](#tutkinnon-aineyhdistelmät)](#tutkinnon-aineyhdistelmät)

[1.1.2 Tutkinnon aloittaminen
[8](#tutkinnon-aloittaminen)](#tutkinnon-aloittaminen)

[1.1.3 Tutkinnon suorittamisajan pidentäminen
[8](#tutkinnon-suorittamisajan-pidentäminen)](#tutkinnon-suorittamisajan-pidentäminen)

[1.1.4 Tutkinnon aloittaminen alusta tutkinnon ollessa kesken
[9](#tutkinnon-aloittaminen-alusta-tutkinnon-ollessa-kesken)](#tutkinnon-aloittaminen-alusta-tutkinnon-ollessa-kesken)

[1.1.5 Tutkinnon aloittaminen uudelleen hylätyn tutkinnon jälkeen
[9](#tutkinnon-aloittaminen-uudelleen-hylätyn-tutkinnon-jälkeen)](#tutkinnon-aloittaminen-uudelleen-hylätyn-tutkinnon-jälkeen)

[1.1.6 Erillisten kokeiden suorittaminen
[9](#erillisten-kokeiden-suorittaminen)](#erillisten-kokeiden-suorittaminen)

[1.1.7 Tutkinnon suorittaminen hylätyllä kokeella (kompensaatio)
[10](#tutkinnon-suorittaminen-hylätyllä-kokeella-kompensaatio)](#tutkinnon-suorittaminen-hylätyllä-kokeella-kompensaatio)

[1.1.8 Ylioppilastutkintoon vaadittavien opintojen valmistumisesta
ilmoittaminen
[12](#ylioppilastutkintoon-vaadittavien-opintojen-valmistumisesta-ilmoittaminen)](#ylioppilastutkintoon-vaadittavien-opintojen-valmistumisesta-ilmoittaminen)

[1.2 Kokeet [15](#kokeet)](#kokeet)

[1.2.1 Kokeista annettavat arvosanat
[16](#kokeista-annettavat-arvosanat)](#kokeista-annettavat-arvosanat)

[1.2.2 Äidinkielen ja kirjallisuuden koe
[16](#äidinkielen-ja-kirjallisuuden-koe)](#äidinkielen-ja-kirjallisuuden-koe)

[1.2.3 Toisen kotimaisen kielen koe
[17](#toisen-kotimaisen-kielen-koe)](#toisen-kotimaisen-kielen-koe)

[1.2.4 Vieraiden kielten koe
[18](#vieraiden-kielten-koe)](#vieraiden-kielten-koe)

[1.2.5 Matematiikan koe [19](#matematiikan-koe)](#matematiikan-koe)

[1.2.6 Reaaliaineiden kokeet
[19](#reaaliaineiden-kokeet)](#reaaliaineiden-kokeet)

[1.3 Osallistumisoikeus [20](#osallistumisoikeus)](#osallistumisoikeus)

[1.3.1 Lukion opiskelija [20](#lukion-opiskelija)](#lukion-opiskelija)

[1.3.2 Muu kuin lukion opiskelija
[20](#muu-kuin-lukion-opiskelija)](#muu-kuin-lukion-opiskelija)

[1.3.3 Osallistumisoikeuden tarkistaminen
[22](#osallistumisoikeuden-tarkistaminen)](#osallistumisoikeuden-tarkistaminen)

[1.3.4 Hyväksytyn kokeen uusiminen ja tutkinnon täydentäminen
[23](#hyväksytyn-kokeen-uusiminen-ja-tutkinnon-täydentäminen)](#hyväksytyn-kokeen-uusiminen-ja-tutkinnon-täydentäminen)

[1.3.5 Hylätyn kokeen uusiminen
[24](#hylätyn-kokeen-uusiminen)](#hylätyn-kokeen-uusiminen)

[1.4 Ilmoittautuminen [25](#ilmoittautuminen)](#ilmoittautuminen)

[1.4.1 Ilmoittautumisen sitovuus
[26](#ilmoittautumisen-sitovuus)](#ilmoittautumisen-sitovuus)

[1.4.2 Ilmoittautumisen peruuttaminen ja mitätöinti
[27](#ilmoittautumisen-peruuttaminen-ja-mitätöinti)](#ilmoittautumisen-peruuttaminen-ja-mitätöinti)

[1.4.3 Ilmoittautuminen määräajan päätyttyä
[28](#ilmoittautuminen-määräajan-päätyttyä)](#ilmoittautuminen-määräajan-päätyttyä)

[1.4.4 Muutos ilmoittautumistietoihin
[29](#muutos-ilmoittautumistietoihin)](#muutos-ilmoittautumistietoihin)

[1.4.5 Lukiota vaihtavat kokelaat
[29](#lukiota-vaihtavat-kokelaat)](#lukiota-vaihtavat-kokelaat)

[1.5 Koetarvikkeet ja koesuoritukset
[30](#koetarvikkeet-ja-koesuoritukset)](#koetarvikkeet-ja-koesuoritukset)

[1.5.1 Kokelaan tietokone ja lisälaitteet
[30](#kokelaan-tietokone-ja-lisälaitteet)](#kokelaan-tietokone-ja-lisälaitteet)

[1.5.2 Muut tarvikkeet ja apuvälineet
[30](#muut-tarvikkeet-ja-apuvälineet)](#muut-tarvikkeet-ja-apuvälineet)

[1.5.3 Koesuoritukset ja suoritusten luonnokset
[31](#koesuoritukset-ja-suoritusten-luonnokset)](#koesuoritukset-ja-suoritusten-luonnokset)

[1.6 Vilppi ja tutkintojärjestyksen rikkominen
[32](#vilppi-ja-tutkintojärjestyksen-rikkominen)](#vilppi-ja-tutkintojärjestyksen-rikkominen)

[1.7 Koesuoritusten arvostelu
[35](#koesuoritusten-arvostelu)](#koesuoritusten-arvostelu)

[1.7.1 Kokeesta pois jääminen tai tyhjän koesuorituksen jättäminen
[35](#kokeesta-pois-jääminen-tai-tyhjän-koesuorituksen-jättäminen)](#kokeesta-pois-jääminen-tai-tyhjän-koesuorituksen-jättäminen)

[1.7.2 Alustava arvostelu
[35](#alustava-arvostelu)](#alustava-arvostelu)

[1.7.3 Lopullinen arvostelu ja tulosten julkaiseminen
[37](#lopullinen-arvostelu-ja-tulosten-julkaiseminen)](#lopullinen-arvostelu-ja-tulosten-julkaiseminen)

[1.7.4 Koesuoritusta heikentävän syyn huomioon ottaminen arvostelussa
[38](#koesuoritusta-heikentävän-syyn-huomioon-ottaminen-arvostelussa)](#koesuoritusta-heikentävän-syyn-huomioon-ottaminen-arvostelussa)

[1.7.5 Kokeessa tapahtuneen häiriön huomioon ottaminen arvostelussa
[38](#kokeessa-tapahtuneen-häiriön-huomioon-ottaminen-arvostelussa)](#kokeessa-tapahtuneen-häiriön-huomioon-ottaminen-arvostelussa)

[1.7.6 Tarkistuspyyntö [39](#tarkistuspyyntö)](#tarkistuspyyntö)

[1.7.7 Oikaisuvaatimus [40](#oikaisuvaatimus)](#oikaisuvaatimus)

[1.7.8 Arvostelua koskevien tietojen antaminen
[41](#arvostelua-koskevien-tietojen-antaminen)](#arvostelua-koskevien-tietojen-antaminen)

[1.8 Nimi- ja suoritustietojen luovuttaminen
[42](#nimi--ja-suoritustietojen-luovuttaminen)](#nimi--ja-suoritustietojen-luovuttaminen)

[1.9 Todistukset [43](#_Toc125472776)](#_Toc125472776)

[1.9.1 Ylioppilastutkintotodistus
[43](#ylioppilastutkintotodistus)](#ylioppilastutkintotodistus)

[1.9.2 Ylioppilastutkintolautakunnan antama todistus
[45](#ylioppilastutkintolautakunnan-antama-todistus)](#ylioppilastutkintolautakunnan-antama-todistus)

[1.9.3 Todistus korkeakoulukelpoisuudesta
[45](#todistus-korkeakoulukelpoisuudesta)](#todistus-korkeakoulukelpoisuudesta)

[1.9.4 Todistusjäljennökset
[45](#todistusjäljennökset)](#todistusjäljennökset)

[1.9.5 Käännökset todistuksista
[46](#käännökset-todistuksista)](#käännökset-todistuksista)

[1.10 Muutoksenhaku Ylioppilastutkintolautakunnan päätökseen
[46](#muutoksenhaku-ylioppilastutkintolautakunnan-päätökseen)](#muutoksenhaku-ylioppilastutkintolautakunnan-päätökseen)

[1.11 Eräät ylioppilastutkintoa tasoltaan vastaavat tutkinnot
[46](#eräät-ylioppilastutkintoa-tasoltaan-vastaavat-tutkinnot)](#eräät-ylioppilastutkintoa-tasoltaan-vastaavat-tutkinnot)

[2 Ylioppilastutkinnon toimeenpano lukiossa
[48](#ylioppilastutkinnon-toimeenpano-lukiossa)](#ylioppilastutkinnon-toimeenpano-lukiossa)

[2.1 Ylioppilastutkintolautakunnalle annettavat tiedot
[48](#ylioppilastutkintolautakunnalle-annettavat-tiedot)](#ylioppilastutkintolautakunnalle-annettavat-tiedot)

[2.1.1 Kokelaiden ilmoittautumistiedot
[48](#kokelaiden-ilmoittautumistiedot)](#kokelaiden-ilmoittautumistiedot)

[2.1.2 USB-muistien ja erityisryhmien kokeiden tilaus
[49](#usb-muistien-ja-erityisryhmien-kokeiden-tilaus)](#usb-muistien-ja-erityisryhmien-kokeiden-tilaus)

[2.1.3 Koesuoritusta heikentävän syyn perusteella myönnettävät
erityisjärjestelyt
[49](#koesuoritusta-heikentävän-syyn-perusteella-myönnettävät-erityisjärjestelyt)](#koesuoritusta-heikentävän-syyn-perusteella-myönnettävät-erityisjärjestelyt)

[2.1.4 Yhteiset koetilaisuudet
[50](#yhteiset-koetilaisuudet)](#yhteiset-koetilaisuudet)

[2.2 Tutkintomaksut [50](#tutkintomaksut)](#tutkintomaksut)

[2.2.1 Kokeiden suorittaminen ilman maksua
[51](#kokeiden-suorittaminen-ilman-maksua)](#kokeiden-suorittaminen-ilman-maksua)

[2.2.2 Koekohtaisten maksujen palauttaminen
[53](#koekohtaisten-maksujen-palauttaminen)](#koekohtaisten-maksujen-palauttaminen)

[2.3 Kokeiden järjestäminen
[53](#kokeiden-järjestäminen)](#kokeiden-järjestäminen)

[2.3.1 USB-muistien, purkukoodien ja avainlukulistojen vastaanottaminen
[53](#usb-muistien-purkukoodien-ja-avainlukulistojen-vastaanottaminen)](#usb-muistien-purkukoodien-ja-avainlukulistojen-vastaanottaminen)

[2.3.2 Koetehtävien, USB-muistien, purkukoodien ja avainlukulistojen
säilyttäminen
[54](#koetehtävien-usb-muistien-purkukoodien-ja-avainlukulistojen-säilyttäminen)](#koetehtävien-usb-muistien-purkukoodien-ja-avainlukulistojen-säilyttäminen)

[2.3.3 Koetilat [54](#koetilat)](#koetilat)

[2.3.4 Koetilaisuus [58](#koetilaisuus)](#koetilaisuus)

[2.3.5 Valvojat [61](#valvojat)](#valvojat)

[2.3.6 Koeaika [66](#koeaika)](#koeaika)

[2.3.7 Koepöytäkirjat [67](#koepöytäkirjat)](#koepöytäkirjat)

[2.4 Esteellisyys ja tutkintopalvelun käyttöoikeudet
[68](#esteellisyys-ja-tutkintopalvelun-käyttöoikeudet)](#esteellisyys-ja-tutkintopalvelun-käyttöoikeudet)

[2.5 Lukiossa arkistoitavat asiakirjat
[71](#lukiossa-arkistoitavat-asiakirjat)](#lukiossa-arkistoitavat-asiakirjat)

##  Ylioppilastutkinto

Ylioppilastutkinnosta ja siihen liittyvistä asioista säädetään
ylioppilastutkinnosta annetussa laissa (502/2019), valtioneuvoston
asetuksessa ylioppilastutkinnosta (612/2019) ja valtakunnallisista
opinto- ja tutkintorekistereistä annetussa laissa (884/2017). Joiltakin
osin sovelletaan ylioppilastutkinnosta annetun lain 27 §:n nojalla myös
kumotun lukiolain (629/1998), kumotun ylioppilastutkinnon
järjestämisestä annetun lain (672/2005) ja kumotun ylioppilastutkinnosta
annetun asetuksen (915/2005) säädöksiä, koska osaa 1.8.2019 voimaan
tulleen lain (502/2019) säädöksistä sovelletaan vasta keväällä 2022
tutkintonsa aloittaviin kokelaisiin. Tasavallan presidentin asetuksen
ylioppilastutkinnosta Ahvenanmaan maakunnassa (800/2021) mukaisesti
Ahvenanmaalla ylioppilastutkinnon järjestämistä koskevaa
hallintotehtävää hoitaa Ylioppilastutkintolautakunta.

Ylioppilastutkintoon kuuluvat kokeet järjestetään lukiokoulutusta
antavissa oppilaitoksissa samanaikaisesti kaksi kertaa vuodessa (L
502/2019, 4 §). Jäljempänä kyseisiä oppilaitoksia kutsutaan lukioiksi.
Kevään tutkinto järjestetään pääosin maaliskuun jälki- ja huhtikuun
alkupuoliskolla. Syksyn tutkinto järjestetään pääosin syyskuun
jälkipuoliskolla. Kokeet pannaan toimeen enintään kahtenatoista eri
päivänä lautakunnan kutakin tutkintokertaa varten erikseen päättämänä
ajankohtana.

Ylioppilastutkinto suoritetaan suomeksi tai ruotsiksi lukion
opetuskielen mukaisesti (L 502/2019, 1 §). Kokelaan on suoritettava
kaikki tutkintoonsa sisältyvät kokeet samalla tutkintokielellä.
Tutkinnon valmistuttua kokelas voi kuitenkin uusia kokeita tai täydentää
tutkintoaan suorittamalla kokeita myös eri tutkintokielellä. Lukio
järjestää ainoastaan sellaiset kokeet, jotka voidaan sisällyttää lukion
opetuskielellä suoritettavaan ylioppilastutkintoon.

## Tutkinnon suorittaminen {#tutkinnon-suorittaminen .Otsikko-3.1}

Ylioppilastutkinto tulee suoritetuksi, kun kokelas on suorittanut
hyväksytysti tutkintoon vaadittavat kokeet sekä ylioppilastutkinnon
suorittamiseen oikeuttavan tutkinnon tai koulutuksen. Tällainen tutkinto
tai koulutus on lukiokoulutuksen oppimäärä tai vastaava ulkomainen
koulutus, ammatillisesta koulutuksesta annetussa laissa (531/2017)
tarkoitettu ammatillinen perustutkinto tai sitä vastaava aiempi tutkinto
tai muu perusopetuksen oppimäärälle tai sitä vastaavalle aikaisemmalle
oppimäärälle perustuva vähintään kaksivuotinen ammatillinen tutkinto tai
sitä vastaavat opinnot sekä Ylioppilastutkintolautakunnan määräämät
lisäopinnot (ks. myös 1.3 Osallistumisoikeus). (L 502/2019, 12 § ja 5 §)

Ylioppilastutkinnon kokeet tulee suorittaa enintään kolmena peräkkäisenä
tutkinto­kertana (L 672/2005, 7 §; L 502/2019, 13 § 1 mom.; ks. kuitenkin
1.3.5 Hylätyn kokeen uusiminen ja 1.1.3 Tutkinnon suorittamisajan
pidentäminen). Tutkintoon voi lisätä uusia aineita enintään kolmen
tutkintokerran ajan. Valmistumisen jälkeen tutkintoa voi täydentää
uusilla aineilla.

Tutkinto voi tulla suoritetuksi tutkintoon vaadittavassa kokeessa
annetun hylätyn arvosanan estämättä (ks. 1.1.7 Tutkinnon suorittaminen
hylätyllä kokeella (kompensaatio)).

Jos kokelas ei ole suorittanut tutkintoa säädetyssä ajassa, tutkinto
katsotaan hylätyksi. Tutkinnon suorittamisen voi tällöin aloittaa
uudelleen (ks. 1.1.5 Tutkinnon aloittaminen uudelleen hylätyn tutkinnon
jälkeen).

## Tutkinnon aineyhdistelmät {#tutkinnon-aineyhdistelmät .Otsikko-4.1}

## Syksyllä 2021 tai aikaisemmin aloitetut tutkinnot  {#syksyllä-2021-tai-aikaisemmin-aloitetut-tutkinnot .Otsikko-5.1}

Kokelaan tutkintoon kuuluu vähintään neljä koetta, joista äidinkielen ja
kirjallisuuden koe on kaikille pakollinen. Kokelas valitsee kolme muuta
tutkintonsa pakollista koetta seuraavien neljän kokeen joukosta: toisen
kotimaisen kielen koe, vieraan kielen koe, matematiikan koe ja
reaaliaineessa järjestettävä koe. Kokelas voi lisäksi sisällyttää
tutkintoonsa yhden tai useamman ylimääräisen kokeen. (L 672/2005, 1b §.)

Vähintään yhden tutkinnon pakollisista kokeista tulee olla vaativampi
koe tai toisen kotimaisen kielen kokeena suoritettu äidinkielen ja
kirjallisuuden koe. Ylioppilastutkintoon voi kuulua vain yksi koe
samassa oppiaineessa. (L 672/2005, 6 §.)

## Keväällä 2022 tai myöhemmin aloitetut tutkinnot  {#keväällä-2022-tai-myöhemmin-aloitetut-tutkinnot .Otsikko-5.1}

Ylioppilastutkintoa suorittavan kokelaan tutkintoon kuuluu vähintään
viisi koetta eri tutkintoaineissa. Yhtenä tutkintoon vaadittavista
kokeista tulee suorittaa äidinkielen ja kirjallisuuden koe. Lisäksi
kokelas suorittaa vähintään neljä koetta vähintään kolmesta eri
ryhmästä, jotka ovat

-   matematiikan koe,

-   toisen kotimaisen kielen koe,

-   vieraan kielen koe ja

-   reaaliaineen koe.

Vähintään yksi tutkintoon vaadittavista kokeista on vaativamman tason
koe (ks. 1.2 Kokeet). (L 502/2019, 10 § 1 mom.)

Ylioppilastutkintoa suorittavalta kokelaalta vaadittavaan viiden kokeen
yhdistelmään voi kuulua vain yksi koe samassa oppiaineessa. Kokelas voi
lisäksi suorittaa yhden tai useamman muun kokeen. (L 502/2019, 10 § 2
mom.)

## Tutkinnon aloittaminen  {#tutkinnon-aloittaminen .Otsikko-4.1}

Tutkinnon suorittaminen alkaa, kun kokelas ilmoittautuu ensimmäistä
kertaa tutkinnon suorittajaksi tutkintoon (ks. 1.3. Osallistumisoikeus
ja 1.4. Ilmoittautuminen).

## Tutkinnon suorittamisajan pidentäminen  {#tutkinnon-suorittamisajan-pidentäminen .Otsikko-4.1}

Kokelas, joka on aloittanut tutkinnon suorittamisen syksyllä 2021 tai
sitä ennen ja joka on osallistunut yhteen tutkintokertaan ja ulkomailla
tapahtuvan päätoimisen opiskelun tai siihen rinnastettavan syyn vuoksi
menettänyt kaksi tutkintokertaa, voi hakemuksesta jatkaa tutkinnon
suorittamista seuraavina kahtena peräkkäisenä tutkintokertana säilyttäen
oikeutensa hylätyn kokeen uusimiseen siten, että menetettyjä
tutkintokertoja ei lueta mukaan uusimiseen tarkoitettuihin
tutkintokertoihin (A 915/2005, 5 §).

Kokelas, joka on aloittanut tutkinnon suorittamisen keväällä 2022 tai
sen jälkeen ja joka on osallistunut vähintään yhteen tutkintokertaan ja
sairastumisen, ulkomailla tapahtuvan päätoimisen opiskelun tai muun
niihin rinnastettavan painavan syyn vuoksi on estynyt osallistumasta
yhden tai kahden peräkkäisen tutkintokerran kokeisiin, voi hakemuksesta
jatkaa tutkinnon suorittamista yhden tai kahden tutkintokerran ajan
menetettyjen tutkintokertojen lukumäärän mukaisesti enimmäisajan
päättymistä välittömästi seuraavana tutkintokertana. Kokelas säilyttää
oikeutensa hylätyn kokeen uusimiseen siten, että menetettyjä
tutkintokertoja ei lueta mukaan uusimiseen tarkoitettuihin
tutkintokertoihin. (L 502/2019, 13 § 3 mom.)

Kun kokelaan tutkinnon suorittaminen keskeytyy tällaisesta syystä,
kokelas toimittaa asiasta hakemuksen lukion rehtorille. Rehtori liittää
hakemukseen lausuntonsa kokelaan tilanteesta ja lähettää hakemuksen
lautakuntaan. Sairastumisesta tai vastaavasta syystä on liitettävä
hakemukseen lääkärin tai muun asiantuntijan lausunto, josta käy ilmi
sairaus ja työkyvyttömyysaika. Ulkomailla tapahtuvan opiskelun tai
vastaavan syyn osalta hakemuksesta ja sen liitteistä on käytävä ilmi
opintojen tai muun syyn alkamis- ja päättymisajankohta.

## Tutkinnon aloittaminen alusta tutkinnon ollessa kesken {#tutkinnon-aloittaminen-alusta-tutkinnon-ollessa-kesken .Otsikko-4.1}

Ylioppilastutkintolautakunta voi hakemuksesta erityisen painavan syyn
vuoksi päättää, että kokelas voi tutkinnon ollessa kesken aloittaa
tutkinnon suorittamisen alusta (L 502/2019, 13 § 5 mom., L 672/2005, 7
§). Kokelas toimittaa hakemuksensa lukion rehtorille, joka liittää
mukaan lausuntonsa asiasta ja lähettää hakemuksen lautakuntaan.

Kokelas ei voi sisällyttää suoritettuja kokeita kesken jääneestä
tutkinnosta uuteen tutkintoon.

## Tutkinnon aloittaminen uudelleen hylätyn tutkinnon jälkeen {#tutkinnon-aloittaminen-uudelleen-hylätyn-tutkinnon-jälkeen .Otsikko-4.1}

Tutkinto, jota ei ole mahdollista saattaa valmiiksi jäljellä olevien
tutkintokertojen ja hylätyn kokeen uusimiskertojen mukaisessa ajassa,
katsotaan hylätyksi. Tutkinnon suorittamisen voi tällöin aloittaa
uudelleen ilman erillistä hakemusta.

Kokelas voi sisällyttää hylättyyn tutkintoon sisältyneet hyväksytyt
kokeet uuteen keväällä 2022 tai sen jälkeen aloitettuun tutkintoon
kuudelta edelliseltä tutkintokerralta (L 502/2019, 13 §). Tätä vanhempia
kokeita ei voi sisällyttää tutkintoon. Kukin tutkintoon sisällytetty koe
poistuu tutkinnosta kuuden tutkintokerran jälkeen kokeen
suorittamisesta, jos tutkintoon vaadittavien kokeiden suorittaminen on
edelleen kesken. Ilmoitus aiemmin suoritetun kokeen sisällyttämisestä
uuteen tutkintoon lähetetään lautakuntaan lukion kautta. Ilmoituksen voi
tehdä missä tahansa vaiheessa tutkintoa sen jälkeen, kun kokelas on
ilmoittautunut uuden tutkinnon ensimmäiseen tutkintokertaan ja lukio on
toimittanut ilmoittautumistiedot lautakuntaan, kuitenkin viimeistään
luvussa 1.1.8 (Opintojen valmistuminen kokeiden suorittamisen jälkeen)
esitetyn aikataulun mukaisesti. (Sisällytetyn kokeen uusiminen, ks.
1.3.4.)

## Erillisten kokeiden suorittaminen {#erillisten-kokeiden-suorittaminen .Otsikko-4.1}

Henkilö, joka ei ole suorittanut ylioppilastutkintoa, voi suorittaa
ylioppilastutkinnon kokeita erillisinä. Erillisistä kokeista ei muodostu
ylioppilastutkintoa. Erillisiä kokeita ei voi suorittaa henkilö, joka on
otettu suorittamaan lukiokoulutuksen oppimäärää ja suomalaista
ylioppilastutkintoa tai suorittamaan ammatillista perustutkintoa (L
502/2019, 6 §).

Kokelas voi sisällyttää erillisinä kokeina suoritettuja hyväksyttyjä
kokeita keväällä 2022 tai sen jälkeen aloitettuun tutkintoon kuudesta
edellisestä tutkintokerrasta (L 502/2019, 6 §). Tätä vanhempia kokeita
ei voi sisällyttää tutkintoon. Kukin tutkintoon sisällytetty koe poistuu
tutkinnosta kuuden tutkintokerran jälkeen kokeen suorittamisesta, jos
tutkintoon vaadittavien kokeiden suorittaminen on edelleen kesken.
Ilmoitus aiemmin suoritetun kokeen sisällyttämisestä uuteen tutkintoon
lähetetään lautakuntaan lukion kautta. Ilmoituksen voi tehdä missä
tahansa vaiheessa tutkintoa, kuitenkin viimeistään luvussa 1.1.8
(Opintojen valmistuminen kokeiden suorittamisen jälkeen) esitetyn
aikataulun mukaisesti. (Sisällytetyn kokeen uusiminen, ks. 1.3.4.
Hyväksytyn kokeen uusiminen ja tutkinnon täydentäminen)

## Tutkinnon suorittaminen hylätyllä kokeella (kompensaatio) {#tutkinnon-suorittaminen-hylätyllä-kokeella-kompensaatio .Otsikko-4.1}

Ylioppilastutkinto tulee suoritetuksi tutkintoon vaadittavassa kokeessa
annetun hylätyn arvosanan estämättä, jos kokelaan suorittamien muiden
kokeiden arvosanat osoittavat lukiokoulutuksen opetussuunnitelman
mukaisia tietoja ja taitoja sekä riittävää kypsyyttä eikä kokelas ole
kirjallisesti kieltänyt hylätyn arvosanan merkitsemistä todistukseen (L
502/2019, 12 §). Menettelyä kutsutaan kompensaatioksi. Vain yhden
hylätyn kokeen voi kompensoida. Kompensaatio voi kohdistua vain
tutkintoon vaadittavaan kokeeseen. Hylättyjä ylimääräisiä kokeita ei
kompensoida.

Tutkinto ei voi kuitenkaan tulla hyväksytyksi, jos koe on hylätty
järjestyksen rikkomisen tai vilpillisen menettelyn vuoksi tai jos
kokelas ei ole saapunut kokeeseen tai jättänyt koesuoritusta
arvosteltavaksi (L502/2019, 12 § 2 mom.).

Ellei kokelas halua kompensaatiota suoritettavan, hänen on annettava
asiasta kirjallinen ilmoitus lukiolle, joka toimittaa sen edelleen
lautakunnalle. Ilmoituksen on oltava lautakunnassa kevään tutkinnossa
viimeistään 5. toukokuuta ja syksyn tutkinnossa viimeistään 4.
marraskuuta.

## Syksyllä 2021 tai aikaisemmin aloitetut tutkinnot  {#syksyllä-2021-tai-aikaisemmin-aloitetut-tutkinnot-1 .Otsikko-5.1}

Hylätyt suoritukset eri kokeissa jaotellaan neljään tasoluokkaan, joista
käytetään merkintöjä i+, i, i- ja i=. Kokelaan kustakin hyväksytystä
kokeesta saamasta arvosanasta annetaan kompensaatiopisteitä seuraavasti:
laudatur 7, eximia cum laude approbatur 6, magna cum laude approbatur 5,
cum laude approbatur 4, lubenter approbatur 3 ja approbatur 2. Hylätyn
arvosanan tasoluokan i+:n kompensoimiseen tarvitaan vähintään 12
kompensaatiopistettä, i:n 14, 1i-:n 16 ja i=:n 18 (ks. taulukko 1).

Taulukko 1. Esimerkkejä kompensaatiosta tutkinnoissa, jotka on aloitettu
ennen kevättä 2022.

  -----------------------------------------------------------------------------------------
  Hylätyn\    Tarvittavat           Suorittanut 4 Suorittanut 5 Suorittanut 6 Suorittanut 7
  arvosanan   kompensaatio­pisteet   koetta esim.  koetta esim.  koetta esim.  koetta esim.
  luokka                                                                      
  ----------- --------------------- ------------- ------------- ------------- -------------
  i+          12                    i+ ja CCC     i+ ja BBBB    i+ ja AAABB   i+ ja AAAAAA

  i           14                    i ja CMM      i ja BBCC     i ja ABBBB    i ja AAAABB

  i-          16                    i- ja MME     i- ja CCCC    i- ja BBBBC   i- ja AABBBB

  i=          18                    i= ja EEE     i= ja CCMM    i= ja BBCCC   i= ja BBBBBB
  -----------------------------------------------------------------------------------------

## Keväällä 2022 tai myöhemmin aloitetut tutkinnot {#keväällä-2022-tai-myöhemmin-aloitetut-tutkinnot-1 .Otsikko-5.1}

Jos kokelas on suorittanut tutkintoon vaadittavista viidestä kokeesta
yhden kokeen hylätyllä arvosanalla ja neljä hyväksytyllä arvosanalla,
hän saa näistä neljästä kokeesta kompensaatiopisteitä arvosanojen
perusteella seuraavasti: laudatur 7, eximia cum laude approbatur 6,
magna cum laude approbatur 5, cum laude approbatur 4, lubenter
approbatur 3 ja approbatur 2. Kokelaan saamat kompensaatiopisteet
lasketaan yhteen, ja 10 kompensaatiopistettä kompensoi hylätyn
arvosanan. Jos kokelas on suorittanut enemmän kuin viisi koetta, hänelle
otetaan kompensaatiopisteiden laskemisessa huomioon tutkintoon
vaadittavista kokeista ne neljä koetta, jotka tuottavat korkeimman
kompensaatiopistesumman (ks. taulukko 2). Ylimääräisistä kokeista ei
anneta kompensaatiopisteitä.

Taulukko 2. Esimerkkejä kompensaatiosta tutkinnoissa, jotka on aloitettu
keväällä 2022 tai sen jälkeen.

+----------+--------------------------+-------------------------------+
| Arvosana | Tarvittavat              | Suorittanut neljä             |
|          | kompensaatiopisteet      | muuta tutkintoon vaadittavaa  |
|          |                          | koetta esim.                  |
+==========+==========================+===============================+
| i        | 10                       | i ja AABB                     |
|          |                          |                               |
|          |                          | i ja AAAC                     |
+----------+--------------------------+-------------------------------+

Jos kokelaalla on useampi hylätty koe, jota kompensoimalla kokelas voi
saada tutkintonsa valmiiksi, todistukseen merkitään viimeisimmällä
tutkintokerralla suoritettu koe. Jos tällaisia kokeita on useita,
lautakunta päättää, mikä kokeista todistukseen merkitään.

## Ylioppilastutkintoon vaadittavien opintojen valmistumisesta ilmoittaminen {#ylioppilastutkintoon-vaadittavien-opintojen-valmistumisesta-ilmoittaminen .Otsikko-4.1}

Lautakunta käyttää Opetushallituksen ylläpitämästä Koski-tietovarannosta
saatavaa tietoa kokelaan suorittamasta lukion oppimäärästä tai
ammatillisen perustutkinnon valmistumisesta sekä mahdollisuuksien mukaan
tietoa muista kokelaan suorittamista tutkinnoista päätellessään, onko
kokelas suorittanut ylioppilastutkintoon vaadittavat opinnot (ks. 1.1
Tutkinnon suorittaminen). Koulutuksen järjestäjän velvollisuutena on
pitää Koskessa olevat tiedot ajan tasalla. Opetushallitus antaa
tarkemmat määräykset siitä, miten tietoja päivitetään Koskeen (L
884/2017, 6 §).

Jos tietoja ei voida välittää Kosken kautta, rehtorin tulee ilmoittaa
kokelaan tutkintoon vaadittavat opinnot suoritetuiksi tutkintopalvelun
kautta. Rehtorin tulee kuvailla lyhyesti syy, miksi tieto ei siirry
Kosken kautta, sekä ilmoittaa tiedot opinnoista ja oppilaitoksesta.

Tiedot tulee olla päivitettynä Koskeen tai tutkintopalvelun kautta 5.5.
kevään tutkinnon osalta ja 4.11. syksyn tutkinnon osalta.

Jos kokelas suorittaa kaksoistutkintoa eli ammatillista perustutkintoa
ja ylioppilastutkintoa, tulee hänen ammatillisen oppilaitoksensa
tallentaa tieto valmistumisesta 5.5. mennessä.

## Todistuksenantopäivät {#todistuksenantopäivät .Otsikko-5.1}

Kun kokelaan tutkintoon vaadittavat opinnot ilmoitetaan valmiiksi,
kokelas, joka on suorittanut tutkintoon vaadittavat kokeet, saa
ylioppilastodistuksen, joka päivätään seuraavalle
todistuksenantopäivälle, jos hän ei ole ilmoittautunut meneillään
olevaan tutkintokertaan. Jos kokelas on ilmoittautunut meneillään
olevaan tutkintokertaan, hän saa todistuksen, joka päivätään
tutkintokerran varsinaiselle todistuksenanto­päivälle tai, jos tämä on jo
mennyt, tutkintokerran viimeiselle todistuksenantopäivälle. Jos kokelas
tässä tapauksessa kuitenkin haluaa todistuksensa päivättävän
aikaisemmin, tulee lukion olla asiasta yhteydessä lautakuntaan.
Meneillään olevan tutkintokerran suoritukset voidaan kuitenkin kirjata
aikaisintaan tutkintokerran varsinaiselle todistuksenantopäivämäärälle
päivättyyn todistukseen.

Ylioppilastutkintotodistukset päivätään seuraavalle lautakunnan
ilmoittamalle todistuksenantopäivämäärälle sen mukaan, milloin opintojen
on ilmoitettu valmistuvan. Ylioppilastutkintoon vaadittujen opintojen
tulee olla valmiina ylioppilastutkintotodistuksen antopäivämääränä.
Jotta todistus voidaan päivätä kyseiselle päivälle, on kokelaan
opintojen valmistumisesta ilmoitettava Koskeen tai yllä kuvatuissa
erityistapauksissa tutkintopalvelun kautta viimeistään lautakunnan
ilmoittamana ajankohtana (ks. taulukko 3).

Taulukko 3. Ylioppilastutkinnon todistuksenantopäivät.

  ---------------------------------------------------------------------------
  **Todistuksenantopäivä**   **Ilmoitus opintojen      
                             valmistu­misesta tehtävä   
                             viimeistään**             
  -------------------------- ------------------------- ----------------------
  19.1.                      12.1.                     

  18.2.                      11.2.                     

  5.3.                       26.2.                     

  23.4.                      16.4.                     

  viikon 22 lauantai         5.5.                      kevään varsinainen\
                                                       todistuksenantopäivä

  viikon 24 keskiviikko      viikon 23 torstai         kevään viimeinen\
                                                       todistuksenantopäivä

  5.9.                       29.8.                     

  15.10.                     8.10.                     

  5.12.                      4.11.                     syksyn varsinainen\
                                                       todistuksenantopäivä

  21.12.                     15.12.                    syksyn viimeinen\
                                                       todistuksenantopäivä
  ---------------------------------------------------------------------------

Jos taulukossa oleva opintojen valmistumisesta ilmoittamisen viimeinen
ajankohta osuu pyhäpäivälle tai arkilauantaille, ilmoituksen voi tehdä
seuraavana arkipäivänä. Todistuksenantopäivät pysyvät silti samoina.

Jos taulukossa oleva todistuksenantopäivä osuu pyhäpäivälle tai
arkilauantaille, todistuksenantopäivä siirtyy edelliseen arkipäivään,
poikkeuksena viikon 22 lauantai.

Todistukset lähetetään lukiolle. Lukioiden on varauduttava siihen, että
todistukset saapuvat vasta todistuksenantopäivän jälkeen. Kevään ja
syksyn varsinaisten todistuksenantopäivien todistukset lähetetään
lukioille ennen todistuksenantopäivää (ks. 1.9). Lukio toimittaa
todistuksen kokelaalle.

## Kokeet {#kokeet .Otsikko-3.1}

Ylioppilastutkintoon kuuluu äidinkielessä ja kirjallisuudessa, toisessa
kotimaisessa kielessä, vieraissa kielissä, matematiikassa sekä
luonnontieteellisissä ja humanistis-yhteiskunnallisissa oppiaineissa
(reaaliaineet) järjestettäviä kokeita (L 502/2019, 3 § 1 mom.).
Valtioneuvosto säätää siitä, missä reaaliaineissa ja vieraissa kielissä
kokeet järjestetään (A 612/2019).

Vaativuudeltaan kahden eri tason mukaiset kokeet järjestetään
matematiikassa (pitkä ja lyhyt oppimäärä) ja toisessa kotimaisessa
kielessä (pitkä ja keskipitkä oppimäärä). Vieraissa kielissä voidaan
järjestää kahden eri tason (pitkä ja lyhyt oppimäärä, latinan kokeen
osalta laajempi ja lyhyt oppimäärä) mukaiset kokeet.
Ylioppilastutkinto-lautakunta määrää, missä vieraissa kielissä
järjestetään kahden eri tason mukaiset kokeet (L 502/2019, 3 § 4 mom.).

Vaativamman tason kokeella tarkoitetaan pitkään oppimäärään perustuvaa
koetta.

Lautakunta laatii ylioppilastutkinnon kokeiden tehtävät nuorille
tarkoitettuun lukiokoulutuksen oppimäärään kuuluvien kyseisen oppiaineen
pakollisten ja valtakunnallisten valinnaisten opintojen oppimäärien
mukaan (A 810/2018, A 612/2019, § 5).

Keväästä 2023 kevääseen 2025 asti otetaan huomioon sekä lukion
opetussuunnitelmien perusteet 2015 että 2019. Huomioon ottaminen voi
tarkoittaa esimerkiksi vaihtoehtoisia tehtäviä, opetussuunnitelmaeroja
tasoittavia aineistoja tai eri opetussuunnitelmanäkökulmien hyväksymistä
arvostelussa.

Kokeissa on oppiainerajat ylittäviä tehtäviä (A 612/2019, § 5). Kevään
2023 tutkinnosta lähtien oppiainerajat ylittävät tehtävät voivat
perustua lukion opetussuunnitelmien perusteissa (2019) kuvattuun
laaja-alaisen osaamiseen. Kokelailta ei edellytetä vastauksissa toisen
oppiaineen yksityiskohtaisia tietoja tai taitoja.

## Kokeista annettavat arvosanat  {#kokeista-annettavat-arvosanat .Otsikko-4.1}

Kokeista annettavat arvosanat ovat laudatur, eximia cum laude
approbatur, magna cum laude approbatur, cum laude approbatur, lubenter
approbatur, approbatur ja improbatur (A 612/2019, 6 §). Arvosanoista
käytetään kirjainlyhenteitä L, E, M, C, B, A ja I. Arvosanoja vastaavat
pistemäärät ovat 7 (L), 6 (E), 5 (M), 4 (C), 3 (B), 2 (A) ja 0 (I) (ks.
1.1.7 Tutkinnon suorittaminen hylätyllä kokeella (kompensaatio)).

## Äidinkielen ja kirjallisuuden koe  {#äidinkielen-ja-kirjallisuuden-koe .Otsikko-4.1}

Äidinkielen ja kirjallisuuden kokeet järjestetään suomen, ruotsin ja
saamen kielissä (L 502/2019, 3 §).

Suomen ja ruotsin kielen äidinkielen ja kirjallisuuden kokeessa on kaksi
osaa: lukutaidon koe ja kirjoitustaidon koe, jotka järjestetään eri
koepäivinä. Suomen ja ruotsin kielen äidinkielen ja kirjallisuuden
kokeet järjestetään samoina koepäivinä.

Suomenkielisessä lukiossa suoritetaan suomen äidinkielen ja
kirjallisuuden koe. Ruotsinkielisessä lukiossa suoritetaan ruotsin
äidinkielen ja kirjallisuuden koe.

Saamen äidinkielen ja kirjallisuuden koe järjestetään inarinsaamen,
koltansaamen ja pohjoissaamen kielessä. Saamen äidinkielen ja
kirjallisuuden koe on pelkkä kirjoitustaidon koe. Koe järjestetään eri
päivänä kuin suomen ja ruotsin kirjoitustaidon koe. Kaikki saamen
äidinkielen ja kirjallisuuden kokeet järjestetään samana koepäivänä.

Syksyllä 2021 tai aikaisemmin aloitettuun tutkintoon voi sisältyä saamen
äidinkielen ja kirjallisuuden koe vain pakollisena kokeena ja vain
yhdessä saamen kielessä. Keväällä 2022 tai sen jälkeen aloitettuun
tutkintoon voi sisältyä äidinkielen ja kirjallisuuden koe useissa saamen
kielissä, mutta kokelas voi samalla tutkintokerralla osallistua vain
yhteen saamen äidinkielen ja kirjallisuuden kokeeseen. Keväällä 2022 tai
sen jälkeen aloitettuun tutkintoon voi sisällyttää vieraan kielen
kokeena saamen äidinkielen ja kirjallisuuden kokeen (L502/2019, 11 §).

Äidinkielen ja kirjallisuuden koe voi olla oppimäärään suomi tai ruotsi
toisena kielenä ja kirjallisuus perustuva koe, jos kokelaan oma
äidinkieli ei ole suomi, ruotsi tai saame ja hän on opiskellut lukion
oppimäärän mukaiset suomi tai ruotsi toisena kielenä ja kirjallisuus
-oppimäärän pakolliset opinnot, jotka ovat kokeeseen osallistumisen
edellytyksenä lukiokoulutuksen oppimäärää suorittavalle, tai jos kokelas
on viittomakieltä äidinkielenään tai ensikielenään käyttävä (L 502/2019,
11 §).

Suomenkielisessä lukiossa voi suorittaa suomi toisena kielenä ja
kirjallisuus -kokeen. Ruotsinkielisessä lukiossa voi suorittaa ruotsi
toisena kielenä ja kirjallisuus -kokeen. Suomi tai ruotsi toisena
kielenä ja kirjallisuus -koe suoritetaan äidinkielen ja kirjallisuuden
kokeen kirjoituspäivänä erikseen julkaistavan aikataulun mukaisesti.

## Toisen kotimaisen kielen koe {#toisen-kotimaisen-kielen-koe .Otsikko-4.1}

Toisen kotimaisen kielen koe on suomenkielisissä lukioissa ruotsin
kielen koe ja ruotsinkielisissä lukioissa suomen kielen koe. Toisessa
kotimaisessa kielessä järjestetään vaativuudeltaan kahden eri tason
mukaiset kokeet (L 502/2019, 3 §). Toinen kokeista perustuu pitkään ja
toinen keskipitkään oppimäärään. Pitkään oppimäärään perustuvalla
kokeella tarkoitetaan lukion opetussuunnitelman perusteissa (2015 ja
2019) mainittuun A-oppimäärään perustuvaa koetta. Keskipitkään
oppimäärään perustuvalla kokeella tarkoitetaan lukion
opetussuunnitelmien perusteissa (2015 ja 2019) mainittuun B1-oppimäärään
perustuvaa koetta. Kokelas saa lukio-opinnoistaan riippumatta valita,
kumman tason mukaiseen kokeeseen hän osallistuu.

Suomenkielisessä lukiossa kokelas voi sisällyttää tutkintoon toisen
kotimaisen kielen kokeena ruotsin äidinkielen ja kirjallisuuden kokeen.
Ruotsinkielisessä lukiossa kokelas voi sisällyttää tutkintoon toisen
kotimaisen kielen kokeena suomen äidinkielen ja kirjallisuuden kokeen.
Tutkintoon vaadittavana kokeena toisen kotimaisen kielen kokeen sijasta
suoritetun suomen tai ruotsin äidinkielen ja kirjallisuuden kokeen
katsotaan vastaavan vaativamman tason koetta (L 502/2019, 10 §).

Jos kokelas suorittaa äidinkielen ja kirjallisuuden kokeensa saamen
kielessä, hän voi valita toisen kotimaisen kielen kokeeksi myös suomen
äidinkielen ja kirjallisuuden kokeen suomenkielisessä lukiossa ja
ruotsin äidinkielen ja kirjallisuuden kokeen ruotsinkielisessä lukiossa.
Tämän lisäksi hän voi suorittaa lukion opetuskielen mukaisen toisen
kotimaisen kielen kokeen.

## Vieraiden kielten koe {#vieraiden-kielten-koe .Otsikko-4.1}

Vieraissa kielissä järjestetään kokeet englannin, espanjan, italian,
ranskan, saksan, venäjän, inarinsaamen, koltansaamen, pohjoissaamen,
latinan ja portugalin kielissä (A 612/2019, 4 § 3 mom.). Pitkään
oppimäärään perustuvat kokeet järjestetään englannin, espanjan, ranskan,
saksan ja venäjän kielissä. Kaikissa yllä mainituissa kielissä
järjestetään lyhyeen oppimäärään perustuva koe.

Pitkään oppimäärään perustuvalla kokeella tarkoitetaan lukion
opetussuunnitelmien perusteissa (2015 ja 2019) mainittuun A-oppimäärään
perustuvaa koetta.

Lyhyeen oppimäärään perustuvalla kokeella tarkoitetaan lukion
opetussuunnitelmien perusteissa (2015 ja 2019) mainittuun B3-oppimäärään
perustuvaa koetta.

Latinan kielessä järjestetään kaksi eritasoista lyhyen oppimäärän
koetta, lyhyen ja laajemman oppimäärän kokeet. Latinan kielen laajemman
oppimäärän koe perustuu lukion opetussuunnitelmien perusteiden (2015 ja
2019) B2-oppimäärään eikä siten ole A-kielen oppimäärän mukaisesti
laadittu vaativampi koe. Latinan kielen laajemman oppimäärän koe
järjestetään vieraan kielen lyhyen oppimäärän koepäivänä. Latinan kielen
laajemman oppimäärän koe järjestetään viimeisen kerran
ylioppilastutkinnossa keväällä 2025. Syksystä 2025 alkaen latinan
kielessä järjestetään ainoastaan lyhyeen oppimäärään perustuva koe.

Kokelas saa lukio-opinnoistaan riippumatta valita, osallistuuko hän
pitkän vai lyhyen oppimäärän mukaiseen kokeeseen.

Keväällä 2022 tai sen jälkeen aloitettuun tutkintoon kokelas voi
sisällyttää vieraan kielen kokeena saamen äidinkielen ja kirjallisuuden
kokeen (L502/2019, 11 §). Tutkintoon vaadittavana kokeena vieraan kielen
kokeen sijasta suoritetun saamen äidinkielen ja kirjallisuuden kokeen
katsotaan vastaavan vaativamman tason koetta (L 502/2019, 10 §).

## Matematiikan koe {#matematiikan-koe .Otsikko-4.1}

Kokelas saa tutkinnossa suorittaa matematiikan pitkään tai lyhyeen
oppimäärään perustuvan kokeen riippumatta siitä, minkä oppimäärän mukaan
hän on matematiikkaa lukiossa opiskellut.

## Reaaliaineiden kokeet {#reaaliaineiden-kokeet .Otsikko-4.1}

Reaaliaineissa järjestetään kokeet uskonnossa, elämänkatsomustiedossa,
psykologiassa, filosofiassa, historiassa, yhteiskuntaopissa, fysiikassa,
kemiassa, biologiassa, maantieteessä ja terveystiedossa. Uskonnon kokeet
järjestetään evankelisluterilaisessa ja ortodoksisessa uskonnossa (A
612/2019, 4 §).

Kokelas voi suorittaa sekä evankelisluterilaisen uskonnon kokeen että
ortodoksisen uskonnon kokeen, mikäli hän täyttää osallistumisoikeuden
vaatimukset (ks. 1.3. Osallistumisoikeus). Keväällä 2022 tai sen jälkeen
aloitetun tutkinnon viiteen vaadittavaan kokeeseen voi sisällyttää vain
yhden uskonnon kokeen.

## Osallistumisoikeus {#osallistumisoikeus .Otsikko-3.1}

## Lukion opiskelija {#lukion-opiskelija .Otsikko-4.1}

Lukiokoulutuksen oppimäärää suorittava voi osallistua
ylioppilastutkinnon kokeeseen opiskeltuaan valtioneuvoston tuntijakoa
koskevassa asetuksessa säädetyt pakolliset opinnot oppiaineessa, jonka
kokeeseen hän osallistuu (L 714/2018). Lukiokoulutuksen oppimäärää
suorittava voi osallistua reaaliaineen kokeeseen aineessa, jossa ei ole
pakollisia opintoja, opiskeltuaan kaksi kurssia (neljä opintopistettä)
oppiaineen opintoja. Jos vieraan kielen koe perustuu oppimäärään, jossa
ei ole pakollisia opintoja, lukiokoulutuksen oppimäärää suorittava voi
osallistua kokeeseen opiskeltuaan kolme kurssia (kuusi opintopistettä)
oppiaineen opintoja.

Kokelas voi ilmoittautua suorittamaan koetta ennen kuin hän on
saavuttanut osallistumisoikeuden, jos on odotettavissa, että hän
saavuttaa oikeuden ennen koetta. Lukio ilmoittaa kokelaalle, mihin
päivämäärään mennessä puuttuvien opintojen tulee olla suoritettuna.
Kokelaan tulee saavuttaa osallistumisoikeus viimeistään ennen koepäivää.
Äidinkielen ja kirjallisuuden kokeessa kokelaan tulee saavuttaa
osallistumisoikeus ennen ensimmäiseen äidinkielen ja kirjallisuuden
kokeeseen osallistumista. (L 502/2019, 7 §, L 672/2005, 4 §.)

Rehtorin päätöksellä kokeeseen voi erityisestä syystä osallistua myös
lukiokoulutuksen oppimäärää suorittava, joka ei ole opiskellut kyseisiä
opintoja, mutta jolla muutoin voidaan katsoa olevan riittävät
edellytykset kokeesta suoriutumiseen (L 502/2019, 7 §). Tämä voi tulla
kysymykseen esimerkiksi silloin, kun henkilö on oppinut jonkin kielen
ulkomailla tai hänellä on ollut pitkäaikainen sairaus, joka on estänyt
opiskelemasta vaadittavia opintoja.

## Muu kuin lukion opiskelija {#muu-kuin-lukion-opiskelija .Otsikko-4.1}

## Suomalaisen lukion oppimäärän suorittanut {#suomalaisen-lukion-oppimäärän-suorittanut .Otsikko-5.1}

Ylioppilastutkintoon ja siihen kuuluviin kokeisiin saa osallistua
henkilö, joka on suorittanut lukion koko oppimäärän (L 502/2019, 5 §).
Jos henkilö suorittaa lukion oppimäärää lukiolain (714/2018) 36 §:ssä
tarkoitettuna erityisenä tutkintona, hän voi ilmoittautua suorittamaan
ylioppilastutkintoa vasta suoritettuaan koko lukion oppimäärän.

## Ulkomaisen lukion oppimäärän suorittanut {#ulkomaisen-lukion-oppimäärän-suorittanut .Otsikko-5.1}

Ulkomaisen lukion suorittanut henkilö voi osallistua tutkintoon ja
siihen kuuluviin kokeisiin, jos hänen suorittamansa lukion oppimäärän
voi katsoa vastaavan suomalaisen lukion oppimäärää (L 502/2019, 5 §) eli
henkilön koulutusaika on yhteensä 12 vuotta.

## Suomalaisen lukion oppimäärän aineopiskelijana osittain suorittanut henkilö {#suomalaisen-lukion-oppimäärän-aineopiskelijana-osittain-suorittanut-henkilö .Otsikko-5.1}

Henkilö, joka on otettu aineopiskelijaksi suorittamaan yhden tai
useamman lukiokoulutuksen oppimäärään kuuluvan oppiaineen opintoja, voi
suorittaa ylioppilastutkinnon kokeita erillisinä (ks. 1.1.6 Erillisten
kokeiden suorittaminen).

## Ammatillisen tutkinnon suorittanut tai suorittava henkilö {#ammatillisen-tutkinnon-suorittanut-tai-suorittava-henkilö .Otsikko-5.1}

Henkilöllä on vähintään 180 osaamispisteen laajuisen ammatillisen
perustutkinnon tai sitä vastaavan aiemman tutkinnon perusteella oikeus
osallistua ylioppilastutkintoon ja siihen kuuluviin kokeisiin ilman
lisäopintoja (L 502/2019, 5 §, laki ammatillisesta koulutuksesta
531/2017).

Henkilö, joka suorittaa 180 osaamispisteen laajuista ammatillista
perustutkintoa, voi osallistua ylioppilastutkintoon opintojen ollessa
vielä kesken. Häneltä edellytetään kuitenkin vähintään 90:ää
osaamispistettä vastaavan osaamisen suorittamista ennen tutkintoon
osallistumista (L 502/2019, 7 §). Muita suoritettuja opintoja ei
edellytetä osallistumisoikeuden saamiseksi.

Jos kokelas, joka suorittaa sekä lukion oppimäärää että ammatillista
perustutkintoa, on aloittanut ylioppilastutkinnon suorittamisen ja
saanut osallistumisoikeuden kokeeseen lukiossa suoritettujen pakollisten
opintojen perusteella, hän ei menetä osallistumisoikeuttaan siirtyessään
suorittamaan ainoastaan ammatillista perustutkintoa riippumatta siitä,
onko hän koepäivään mennessä suorittanut osallistumiseen vaadittavan
osaamisen.

Jos kokelas on suorittanut vähintään kaksivuotisen ammatillisen
tutkinnon, jota edeltävinä opintoina on edellytetty perusopetuksen
oppimäärää tai ennen peruskoulu-uudistusta suoritettuja vastaavia
opintoja, tai tällaista tutkintoa vastaavat opinnot, kokelas saa
oikeuden osallistua ylioppilastutkintoon suoritettuaan
Ylioppilastutkinto­lautakunnan määräämät lisäopinnot (L502/2019, 5 §).
Lisäopintoina kokelaalta vaaditaan vähintään kaksi pakollista
lukiokurssia (neljä pakollista opintopistettä) niissä oppiaineissa,
joiden kokeisiin hän haluaa osallistua. Jos oppiaineessa ei ole kahta
pakollista lukiokurssia (neljää pakollista opintopistettä), edellytetään
vähintään kahden lukiokurssin (neljän opintopisteen) opiskelua kyseessä
olevassa oppiaineessa.

Jos kokelas on suorittanut lyhyemmän kuin kaksivuotisen ammatillisen
tutkinnon tai ammatillisen tutkinnon, johon hakeutumiseen on riittänyt
perusopetuksen oppimäärää lyhyemmät opinnot (kuten kansakoulun
suorittaminen), kokelas ei voi suorittaa ylioppilastutkintoa edes
lisäopintojen avulla. Kokelas voi hakeutua oppilaitokseen suorittamaan
lukion oppimäärää tai ammatillista perustutkintoa saadakseen
osallistumisoikeuden ylioppilastutkintoon, ja hän voi hakea aiemmissa
opinnoissa saavutetun osaamisen tunnustamista osaksi uusia opintojaan.

Muualla kuin Suomessa suoritetun ammatillisen tutkinnon perusteella
osallistumisoikeutta hakevan henkilön on hankittava Opetushallitukselta
lausunto ulkomaisesta ammatillisesta tutkinnosta. Lausunto toimitetaan
lukion rehtorille ilmoittautumisen yhteydessä. Lukion rehtori ratkaisee
osallistumisoikeutta koskevan asian ylioppilastutkintolain (L 502/2019)
5 §:n mukaisesti. Osallistumisoikeutta hakevalla henkilöllä on oikeus
hakea oikaisua rehtorin päätökseen. (L 502/2019, 21 § 1 mom., L
672/2005, 15 § 1 mom.)

## Osallistumisoikeuden tarkistaminen {#osallistumisoikeuden-tarkistaminen .Otsikko-4.1}

Rehtorin tehtävänä on varmistaa, että kokelas täyttää kokeisiin
osallistumiselle säädetyt edellytykset. Lautakunta antaa tarvittaessa
neuvontaa mahdollisesti vaadittavien lisäopintojen osalta.

Lukion rehtori voi evätä osallistumisen ylioppilastutkintoon tai siihen
kuuluvaan kokeeseen, jos kokelas ei täytä ylioppilastutkintoon
osallistumiselle säädettyjä edellytyksiä. Rehtorin tulee antaa
osallistumisoikeuden epäämisestä perusteltu kirjallinen päätös (L
502/2019, 8 §).

Lukion rehtorin päätökseen, jolla rehtori on evännyt
osallistumisoikeuden ylioppilastutkintoon tai siihen kuuluvaan
kokeeseen, saa kirjallisesti hakea oikaisua aluehallintovirastolta.
Aluehallintoviraston päätökseen tässä momentissa tarkoitetussa asiassa
haetaan muutosta valittamalla hallinto-oikeuteen 14 päivän kuluessa
päätöksen tiedoksisaannista siten kuin laissa oikeudenkäynnistä
hallintoasioissa (808/2019) säädetään. (L 502/2019, 21 § 1 mom., L
672/2005, 15 § 1 mom.)

Jos tutkintoon ilmoittautunut kokelas ei täytä säädettyjä
osallistumisehtoja, rehtori on velvollinen ilmoittamaan asiasta
lautakunnalle. Ilmoitus tehdään lautakunnan sähköisessä asioinnissa
välittömästi viimeisen koepäivän jälkeen. Koe, johon kokelas on
ilmoittautunut mutta johon hän ei ole saanut osallistumisoikeutta,
poistetaan lautakunnassa kokelaan aineyhdistelmästä. Tätä ei katsota
kokeen yrityskerraksi.

## Hyväksytyn kokeen uusiminen ja tutkinnon täydentäminen {#hyväksytyn-kokeen-uusiminen-ja-tutkinnon-täydentäminen .Otsikko-4.1}

Hyväksytyn kokeen saa uusia ilman rajoitusta (L 502/2019, 16 §). Tämä
koskee kaikkia kokelaita riippumatta siitä, milloin koe on suoritettu.
Uusiminen koskee vain luvussa 1.2 mainittuja kokeita.

Uudelleen aloitettuun tutkintoon sisällytettyä, hyväksytysti suoritettua
koetta (ks. 1.1.5 Tutkinnon aloittaminen uudelleen hylätyn tutkinnon
jälkeen) tai erilliskokeena suoritettua, tutkintoon sisällytettyä koetta
(ks. 1.1.6 Erillisten kokeiden suorittaminen) uusittaessa sovelletaan
uusintasuoritukseen tässä luvussa ja luvussa 1.3.5 kuvattuja hyväksytyn
tai hylätyn kokeen uusimista koskevia määräyksiä samalla tavalla kuin
muihin tutkinnon osana suoritettuihin kokeisiin. Alkuperäinen hyväksytyn
kokeen sisällytys pysyy kuitenkin voimassa voimassaoloajan loppuun
uusimisesta huolimatta.

Ylioppilastutkinnon hyväksytysti suorittanut henkilö voi täydentää
tutkintoa sellaisten oppiaineiden kokeilla, jotka eivät sisälly hänen
suorittamaansa tutkintoon, ja sellaisten oppiaineiden kokeilla, jotka
ovat eritasoisia kuin hänen suorittamaansa tutkintoon sisältyvät samojen
oppiaineiden kokeet (L 502/2019, 17 §). Täydentäminen on mahdollista sen
jälkeen, kun tutkinto on suoritettu. Tutkinnon tulee olla valmis ennen
ilmoittautumisajan umpeutumista. Täydentämisen ajankohdalle ei ole muita
rajoituksia. Tutkinnon täydentäminen ei edellytä kyseisen aineen tai
oppimäärän suoritettuja opintoja.

Kokelas, joka on suorittanut hyväksytysti vanhan muotoisen reaalikokeen,
voi täydentää tutkintoaan yhdellä tai useammalla reaaliaineen kokeella.

Lukiokoulutuksen järjestäjä on velvollinen järjestämään
ylioppilastutkinnon kokeet myös koulutuksen järjestäjän lukiossa aiemmin
ylioppilastutkinnon suorittaneelle henkilölle, joka uusii tutkintoon
sisältyvän kokeen tai täydentää tutkintoaan. Lisäksi koulutuksen
järjestäjä on velvollinen järjestämään kokeet henkilölle, joka on
aiemmin opiskellut koulutuksen järjestäjän lukiossa ja suorittaa
erillisen kokeen. Jos koulutuksen järjestäjä ei enää järjestä
lukiokoulutusta, on henkilöllä oikeus suorittaa koe asuinpaikkaansa
lähinnä olevassa lukiossa. Koulutuksen järjestäjän tulee
toimintaedellytysten salliessa järjestää ylioppilastutkinnon kokeet myös
muille henkilöille. (L 502/2019, 4 §.) Koulutuksen järjestäjä sijoittaa
uusijat eri lukioihin ja toimipisteisiin oman harkintansa mukaan ja
tiedottaa heitä suorituspaikasta ja muista käytännön järjestelyistä.

## Hylätyn kokeen uusiminen {#hylätyn-kokeen-uusiminen .Otsikko-4.1}

Hylätyn kokeen voi uusia kolme kertaa tutkinnon suorittamisen aikana (L
502/2019, 16 §). Tämä koskee kaikkia kokelaita riippumatta siitä,
milloin koe on suoritettu.

Jos kokelas on valinnut vaativamman tason kokeen aineessa, jossa on
kahden tason mukaisia kokeita, tai toisen kotimaisen kielen kokeena
suoritettavan äidinkielen ja kirjallisuuden kokeen tai vieraan kielen
kokeena suoritettavan saamen äidinkielen ja kirjallisuuden kokeen ja
saanut koesuorituksesta hylätyn arvosanan, hän voi kokeen uusiessaan
vaihtaa sen tason (L 502/2019, 16 §). Syksyllä 2021 tai aiemmin
aloitettua tutkintoa suoritettaessa lyhyempään oppimäärään perustuvan
kokeen suorittaminen katsotaan alkuperäisen kokeen uusimiseksi. Keväällä
2022 tai sen jälkeen aloitettua tutkintoa suoritettaessa lyhyempään
oppimäärään perustuvan kokeen suorittaminen katsotaan ensisijaisesti
uuden oppimäärän suorittamiseksi. Jos kokelaalla ei ole enää oikeutta
lisätä uutta eri oppimäärän koetta tutkintoonsa, lyhyempään oppimäärään
perustuvan kokeen suorittaminen katsotaan alkuperäisen kokeen
uusimiseksi. Syksyllä 2021 tai aiemmin aloitetussa tutkinnossa kokeen
tason vaihtaminen edellyttää, että kokelaan pakollisiin kokeisiin
sisältyy yksi vaativamman tason koe. Keväällä 2022 tai sen jälkeen
aloitetussa tutkinnossa kokeen tason vaihtaminen edellyttää, että
tutkintoon vaadittaviin viiteen kokeeseen sisältyy edelleen vähintään
yksi vaativamman tason koe.

Jos kokelas on osallistunut äidinkielen ja kirjallisuuden kokeeseen
mutta tullut siinä hylätyksi, hän saa halutessaan uusia hylätyn kokeen
osallistumalla suomi tai ruotsi toisena kielenä ja kirjallisuus
-kokeeseen, jos hänellä on oikeus suorittaa kyseinen koe.

Ylioppilastutkinnon hyväksytysti suorittanut voi uusia hylättyä koetta
rajoituksetta (L 502/2019, 16 §). Tutkinnon tulee olla valmis ennen
ilmoittautumisajan umpeutumista.

## Ilmoittautuminen {#ilmoittautuminen .Otsikko-3.1}

Kokelaan tulee ilmoittautua kutakin tutkintokertaa ja koetta varten
siihen lukioon, jossa hän aikoo suorittaa kokeen. Kokelas voi yhdellä
tutkintokerralla ilmoittautua vain yhteen lukioon. Ilmoittautuminen
tulee tehdä lukion ohjeiden mukaisesti. Ylioppilas­tutkintoon
ilmoittautuminen voidaan toimittaa allekirjoitetun paperilomakkeen
lisäksi myös rehtorin hyväksymällä sähköisellä lomakkeella. Lukio voi
päättää muiden varmistamistapojen käyttämisestä allekirjoituksen sijaan.
Lukion on hyvä kirjata ilmoittautumisen vahvistamistapa mahdollisten
ristiriitojen varalta.

Ilmoittautumistiedoista tulee selvitä, suorittaako kokelas
ylioppilastutkintoa, onko hän kokeen uusija tai tutkinnon täydentäjä vai
suorittaako hän erillisen kokeen suorittamatta ylioppilastutkintoa.
Ilmoittautumisesta on käytävä ilmi kokeen taso sekä suoritetaanko ennen
kevättä 2022 aloitetussa tutkinnossa koe pakollisena vai ylimääräisenä.
Kunkin kokelaan ilmoittautumislomake ja hajautussuunnitelma säilytetään
lukiossa vähintään kahden vuoden ajan mahdollisia tarkistuksia varten.

Kokelaan, joka haluaa osallistua keväällä järjestettävään tutkintoon, on
ilmoittauduttava viimeistään edellisen vuoden joulukuun 1. päivänä.
Syksyn tutkintoon on ilmoittauduttava viimeistään kesäkuun 5. päivänä.
Lukio voi pyytää kokelaita ilmoittautumaan aikaisempaan ajankohtaan
mennessä, jotta ilmoittautumiset ehditään käsitellä lukiossa. Lukion
tulee kuitenkin ottaa vastaan ilmoittautumisia lautakunnan määräämään
päivämäärään asti.

Tutkintoa täydentävän, kokeita uusivan tai erillisiä kokeita suorittavan
kokelaan tulee ilmoittautua kutakin suoritettavaa koetta varten siihen
lukioon, jossa hän aikoo suorittaa kokeen (L 502/2019, 8 §).
Ilmoittautuminen tulee tehdä lukion ohjeiden mukaisesti.

Tutkintotodistuksen saaminen edellyttää ilmoittautumista tutkinnon
suorittajaksi. Erillisiä kokeita suorittamalla ei voi saada
ylioppilastutkintotodistusta.

## Ilmoittautumisen sitovuus {#ilmoittautumisen-sitovuus .Otsikko-4.1}

Tutkintoon ilmoittautuminen on sitova. Tutkintoa tai erillisiä kokeita
suorittamaan ilmoittautunut kokelas on velvollinen maksamaan
ylioppilastutkintoon liittyvät maksut (Vrt. 2.2.2 Koekohtaisten maksujen
palauttaminen).

Jos kokeeseen ilmoittautunut henkilö jää saapumatta koetilaisuuteen tai
ei jätä koesuoritusta arvosteltavaksi, koe katsotaan hylätyksi (L
502/2019, 14 §).

Koetilaisuudessa kokelaan on tarkistettava ennen kokeen alkamista, että
hän osallistuu siihen kokeeseen, johon on ilmoittautunut. Mikäli kokelas
osallistuu väärään kokeeseen, koe katsotaan hylätyksi.

Syksyllä 2021 tai aikaisemmin aloitettujen tutkintojen osalta kokeen
valinta pakolliseksi tai ylimääräiseksi on sitova koko tutkinnon osalta
(L 672/2005, 5 §).

Syksyllä 2021 tai aikaisemmin aloitetussa tutkinnossa kokeen
vaativuustason valinta on sitova koko tutkinnon osalta, ellei taso ole
vaihdettavissa syistä, jotka on mainittu luvussa 1.3.5 Hylätyn kokeen
uusiminen.

Keväällä 2022 tai sen jälkeen aloitetuissa tutkinnoissa kokelas voi
ilmoittautua suorittamaan saman aineen eri oppimäärän koetta, jos
hänellä on vielä oikeus lisätä uusia kokeita tutkintoonsa. Jos uuden
oppimäärän lisääminen ei ole mahdollista, kokeen tason voi olla
vaihdettavissa luvussa 1.3.5 Hylätyn kokeen uusiminen mainituista
syistä.

## Ilmoittautumisen peruuttaminen ja mitätöinti {#ilmoittautumisen-peruuttaminen-ja-mitätöinti .Otsikko-4.1}

Kokelas voi kirjallisesti peruuttaa ilmoittautumisensa, jonka rehtori on
hyväksynyt, viimeistään lautakunnan määräämänä ilmoittautumisajan
päättymispäivänä. Kokelas jättää peruutusilmoituksen lukion rehtorille.

Ylioppilastutkintolautakunta voi hakemuksesta erityisen painavasta
syystä mitätöidä tutkintoon kuuluvaan kokeeseen tai erilliseen kokeeseen
tehdyn sitovan ilmoittautumisen (L 502/2019, 8 §, L 672/2005, 5 §).
Painaviksi syiksi lautakunta on katsonut esimerkiksi sairauden,
ulkomailla tapahtuvan opiskelun tai työskentelyn sekä
varusmiespalveluksesta aiheutuvan erityisen esteen. Hakemukseen on
liitettävä todistus esteestä, esimerkiksi lääkärintodistus, josta
sairaus ja työkyvyttömyysaika ilmenevät, todistus ulkomailla opiskelusta
tai ulkomailla työskentelystä kokeiden aikana tai todistus siitä, että
varusmiehelle ei ole myönnetty lomaa tutkintoon osallistumista varten.
Opiskelu tai työskentely kotimaassa tai pelkkä varusmiespalvelus ei
riitä perusteeksi ilmoittautumisen mitätöintiin. Ilmoittautuminen
äidinkielen ja kirjallisuuden kokeeseen voidaan mitätöidä, jos kokelas
on lautakunnan hyväksymän syyn perusteella estynyt osallistumasta saman
tutkintokerran toiseen tai molempiin kokeisiin.

Koetta, johon ilmoittautuminen on mitätöity, ei lasketa kyseisen aineen
kokeen suorituskerraksi. Ilmoittautumisen mitätöinti ei pidennä
tutkinnon suorittamiselle säädettyä aikaa. Jos kokelaan kaikki
ensimmäisen tutkintokerran kokeiden ilmoittautumiset mitätöidään,
tutkinnon suorittaminen alkaa vasta kun kokelas ilmoittautuu seuraavan
kerran suorittamaan ylioppilastutkinnon kokeita.

Jos ilmoittautuminen mitätöidään eikä kokelas ole osittainkaan
osallistunut kokeeseen, kokeesta ei peritä koekohtaista maksua tai
peritty maksu palautetaan lautakunnan määräämässä ajassa tehdystä
hakemuksesta. (L 502/2019, 20 §, L 672/2005, 5 §) (Vrt. 2.2.2
Koekohtaisten maksujen palauttaminen.)

## Ilmoittautuminen määräajan päätyttyä {#ilmoittautuminen-määräajan-päätyttyä .Otsikko-4.1}

Ylioppilastutkintolautakunta voi kokelaan sairauden tai muun siihen
rinnastettavan erityisen painavan syyn vuoksi hyväksyä määräajan
päätyttyä tapahtuneen ilmoittautumisen (L 502/2019, 8 §, L 672/2005, 5
§). Hakemukseen tulee liittää lukion lausunto, josta ilmenee, miksi
kokelas ei ole ilmoittautunut ajoissa ja miksi hänelle olisi tärkeää
päästä osallistumaan kyseisen tutkintokerran kokeisiin.

Hakemuksesta tulee käydä ilmi, mihin kokeisiin kokelas haluaa
ilmoittautua, kokeiden taso ja tieto siitä, suorittaako kokelas kokeet
maksuttomasti. Lisäksi tulee tarvittaessa käydä ilmi, suorittaako
kokelas tutkintoa lukion oppimäärän, ammatillisen perustutkinnon vai
muun koulutuksen pohjalta ja jos kokelas suorittaa kokeita
maksuttomasti, myös tieto siitä, mitkä kokeet kokelas suorittaa
maksuttomasti. Ennen kevättä 2022 aloitetuissa tutkinnoissa ilmoitetaan
myös tieto siitä, suoritetaanko kokeet pakollisina vai ylimääräisinä.
Hakemukseen voi lisäksi liittää asiaa tukevia asiakirjoja, esimerkiksi
kopion kokelaan tutkinnon hajautussuunnitelmasta tai lääkärinlausunnon.

Jos lautakunta hyväksyy kokelaan hakemuksen, kokelaan tulee jättää
kirjallinen ilmoittautuminen lukiolle (Vrt. 1.4 Ilmoittautuminen).

## Muutos ilmoittautumistietoihin {#muutos-ilmoittautumistietoihin .Otsikko-4.1}

Syksyllä 2021 tai aikaisemmin aloitetuissa tutkinnoissa lautakunta voi
hyväksyä muutoksen ilmoittautumiseen sisältyviin tietoihin, jos
ilmoittautumisessa on todistettavasti tapahtunut virhe (L 672/2005, 5
§).

Keväällä 2022 tai myöhemmin aloitetuissa tutkinnoissa lautakunta voi
kokelaan sairauden tai muun siihen rinnastettavan erityisen painavan
syyn vuoksi hyväksyä muutoksen ilmoittautumiseen sisältyviin tietoihin,
jos ylioppilastutkinnon suorittaminen hyväksytysti sitä edellyttää tai
siihen on muu erityisen painava syy (L 502/2019, 8 §).

Hakemukseen on liitettävä kokelaan ilmoittautumislomake tai siitä otettu
kopio sekä erityisen painavaa syytä kuvaava lausunto. Tutkinnon
hajautussuunnitelma on hyvä liittää mukaan hakemukseen.

## Lukiota vaihtavat kokelaat {#lukiota-vaihtavat-kokelaat .Otsikko-4.1}

Jos kokelas vaihtaa lukiota ilmoittautumistietojen siirron jälkeen,
lukio, josta kokelas lähtee ja lukio, johon kokelas siirtyy, sopivat
siirrosta keskenään. Kokelaan siirto tehdään tutkintopalvelusta saatavan
siirtokoodin avulla. Lukio, joka on ilmoittanut kokelaan tutkintoon ja
josta kokelas siirtyy, antaa kokelaan siirtokoodin vastaanottavalle
lukiolle. Siirtokoodin avulla vastaanottava lukio voi nähdä ja hyväksyä
vastaanotettavaksi kokelaan ilmoittautumisen tutkintoon.
Ilmoittautumisen siirron jälkeen vastaanottava lukio vastaa kokelaan
osalta kaikista tutkinnon järjestämiseen liittyvistä asioista, mukaan
lukien alustavasta arvostelusta ja mahdollisten todistusten jakamisesta.
Lukio, josta kokelas siirtyy, vastaa kokelaan tutkinnon järjestämistä
koskevista asioista, kunnes uusi lukio on hyväksynyt
ilmoittautumistiedon siirron.

Ilmoittautumisen siirtäminen toiseen lukioon ei ole mahdollista enää sen
jälkeen, kun tutkintokerran kokeet ovat alkaneet.

Kokelas, joka ei ole vaihtamassa lukiota, voi suorittaa kokeen toisen
lukion koetiloissa ilman ilmoittautumistietojen siirtoa. Tällöin lukio,
joka on toimittanut ilmoittautumistiedot lautakuntaan, vastaa
alustavasta arvostelusta ja muista kokelaan tutkinnon järjestämiseen
liittyvistä asioista. (Ks. 2.1.4 Yhteiset koetilaisuudet)

## Koetarvikkeet ja koesuoritukset  {#koetarvikkeet-ja-koesuoritukset .Otsikko-3.1}

## Kokelaan tietokone ja lisälaitteet  {#kokelaan-tietokone-ja-lisälaitteet .Otsikko-4.1}

Kokelaan velvollisuus on huolehtia, että hänellä on kokeessa mukanaan
kokelaan tietokonetta koskevan ohjeen (ks. liite 2) mukainen tietokone,
virtajohto ja langalliset kuulokkeet sekä kokeessa tarvitsemansa
sallitut lisälaitteet ja niiden mahdollisesti vaatimat adapterit.
Kokelaan tulee osata käynnistää tietokoneensa lautakunnan toimittamalta
USB-muistilta. Lukion on järjestettävä kokelaille riittävästi
harjoittelumahdollisuuksia tietokoneen käynnistämiseen. Halutessaan
kokelas voi käyttää tietokoneessaan lisälaitteita: näppäimistöä,
langallista hiirtä tai muuta vastaavaa osoitintyökalua. Tietokoneiden
verkkoliikenne saattaa vaatia USB-liitäntäisiä lisälaitteita, kuten
Ethernet- tai WLAN-adaptereita. Tarvittavien laitteiden liittäminen
saattaa vaatia USB-toistimen (USB-hubin) käyttöä. Lisälaitteet eivät saa
sisältää kokelaan koesuoritusta edistäviä aineistoja tai toimintoja
(esim. oikoluku). Langattomien lisälaitteiden käyttö on kokonaan
kielletty. Myös lisälaitteet, joissa on mahdollisuus langattomaan
käyttöön (esim. Bluetooth-laitteet), on kielletty.

Tietokoneet ja lisälaitteet eivät saa häiritä muita kokelaita. Kokeen
valvojilla on oikeus estää häiritsevien laitteiden käyttö. Lukion
rehtori voi tarvittaessa vaatia, että lisälaitteet tarkistetaan
etukäteen. Rehtori tai koetilaisuuden valvoja voi tarvittaessa määrätä
kokelaan käyttämään lukion tietokonetta oman tietokoneensa sijasta.

## Muut tarvikkeet ja apuvälineet  {#muut-tarvikkeet-ja-apuvälineet .Otsikko-4.1}

Kokelas voi käyttää luonnospaperia (A3 taitettuna tai niiden
puolikkaita) vastauksen luonnosteluun. Lukio antaa paperit valmiina
kokelaille. Luonnospapereissa tulee olla lukion nimi ja numero
painettuna tai leimattuna sekä kokelaan nimikirjoitus ja nimen selvennös
(täydellinen nimi).

Kokelas voi halutessaan tuoda koetilaan muistiinpanojen ja luonnosten
tekemistä varten tavanomaisia välineitä, kuten kyniä, viivoittimia,
harppeja jne. Kokelas ei saa itse tuoda mukanaan koetilaan mitään
papereita tai eväskääreitä. Kokelas voi halutessaan tuoda
koetilaisuuteen henkilökohtaiseen hygieniaan liittyviä tarvikkeita,
kuten nenäliinoja ja kuukautissuojia, jos ne ovat avaamattomissa
pakkauksissa. Kokelaan mukanaan tuomat tarvikkeet eivät saa sisältää
kokelaan koesuoritusta edistäviä aineistoja tai muita tietoja.
Valvojalla on oikeus tarkistaa pakkaukset.

Kokeisiin ei saa tuoda muita kuin lautakunnan hyväksymiä apuvälineitä.
Kokeissa sallitut apuvälineet on määritelty näissä määräyksissä,
koesuoritusta heikentävän syyn huomioon ottamista koskevissa
määräyksissä (luku 2 Järjestelyt, jotka eivät edellytä erillistä
hakemusta tai päätöstä) ja lautakunnan antamissa koekohtaisissa
määräyksissä. Lautakunta voi tutkintokertakohtaisesti erikseen antaa
tarkempia ohjeita kokeissa sallituista tai kielletyistä välineistä ja
varusteista.

## Koesuoritukset ja suoritusten luonnokset  {#koesuoritukset-ja-suoritusten-luonnokset .Otsikko-4.1}

Kunkin kokeen koekohtaisissa määräyksissä, kokeen alussa ja koetehtävien
yhteydessä annetaan tarkemmat ohjeet siitä, miten koetehtäviin
vastataan.

Kokelaan on kirjoitettava vastaus koetehtävässä osoitettuun tilaan.
Kokelas voi luonnostella samanaikaisesti vastauksia useampaan
koetehtävään. Ennen kokeen päättämistä kokelas valitsee koetehtävien
vastauksista ne, jotka hän haluaa jättää arvosteltavaksi. Mikäli kokelas
ei halua, että hänen vastauksensa arvostellaan, hänen on
koetilaisuudessa poistettava kaikki sisältö kyseisen tehtävän
vastauskentistä. Koetilaisuuden jälkeen suoritusta ei voi mitätöidä,
vaan se lähetetään lautakuntaan arvosteltavaksi.

Kaikki kokelaan kokeessa käyttämät paperit tulkitaan luonnoksiksi.
Luonnoksia ei oteta arvostelussa huomioon (ks. 2.5 Lukiossa
arkistoitavat asiakirjat).

## Vilppi ja tutkintojärjestyksen rikkominen  {#vilppi-ja-tutkintojärjestyksen-rikkominen .Otsikko-3.1}

Kokelaan tulee olla ennen tutkintoon osallistumista selvillä siitä, mitä
seuraamuksia on vilpillisestä menettelystä, vilpin yrityksestä,
tutkintojärjestyksen rikkomisesta tai koetilaisuuden häirinnästä
teknisten laitteiden avulla tai muulla tavoin.

Vilppi ja tutkintojärjestyksen rikkominen liittyvät lähinnä yksittäiseen
kokelaaseen itseensä. Digitaalisen tutkinnon toimeenpanoon kohdistuva
häirintä voi puolestaan kohdistua suureenkin kokelasjoukkoon.
Digitaalisen kokeen koetilaisuuden häirinnän yhteydessä tulee siten
sovellettavaksi rikoslaki (39/1889) mahdollisine sakon ja vankeuden
uhkineen. Lisäksi tulevat sovellettavaksi vahingonkorvausvelvollisuus ja
rikosperusteinen menettämisseuraamus. Digitaalisen kokeen koetilaisuuden
häirintä voidaan määritellä rikoslaissa tapauksen mukaan esimerkiksi
datavahingonteoksi, tietoliikenteen häirinnäksi, tietojärjestelmän
häirinnäksi, tietomurroksi, vaaran aiheuttamiseksi tietojenkäsittelylle
tai viestintäsalaisuuden loukkaukseksi. Kaikista edellä mainitun
kaltaisista tahallisista digitaalisen kokeen koetilaisuuden
häiritsemis­epäilyistä on tehtävä rikosilmoitus poliisille.

Jos kokelas häiritsee koetilaisuutta tai muuten rikkoo järjestystä
koetilaisuudessa, eikä rehtorin tai opettajan kehotuksesta huolimatta
lopeta menettelyä, hänen koesuorituksensa katsotaan hylätyksi. Jos
menettely on toistuvaa tai aiheuttaa merkittävää haittaa muiden
kokelaiden koesuorituksille, kokelaan kaikki tutkintokerran
koesuoritukset katsotaan hylätyiksi ja hän menettää oikeutensa
osallistua myöhempiin saman tutkintokerran kokeisiin. Jos menettely on
erityisen vakavaa ja haitallista, kokelas menettää lisäksi oikeutensa
osallistua seuraavan tutkintokerran kokeisiin. (L 502/2019, 15 §)

Koetilaisuutta häiritsevä kokelas voidaan määrätä poistumaan
tilaisuudesta. Jos kokelas ei noudata poistumismääräystä, rehtori tai
opettaja voi poistaa kokelaan siten kuin lukiolain (714/2018) 43 §:ssä
säädetään (L 502/2019, 15 §).

Jos kokelas syyllistyy kokeessa vilpilliseen menettelyyn tai vilpin
yritykseen taikka avustaa siinä, kaikki hänen koesuorituksensa
kyseiseltä tutkintokerralta katsotaan hylätyiksi ja hän menettää
oikeutensa osallistua myöhempiin saman tutkintokerran kokeisiin. Jos
menettely on toistuvaa tai muuten erityisen vakavaa ja haitallista,
kokelas menettää lisäksi oikeutensa osallistua seuraavan tutkintokerran
kokeisiin. (L 502/2019, 15 §.)

Rehtori vastaa vilpillistä menettelyä ja järjestyksen rikkomista
koskevan asian riittävästä ja asianmukaisesta selvittämisestä.
Lautakunta neuvoo tarvittaessa kysymyksissä, jotka koskevat vilpillisen
menettelyn ja järjestyksen rikkomisen selvittämistä. Ennen seuraamuksen
määräämistä kokelaalle on ilmoitettava, mistä teosta häntä epäillään ja
miten asian käsittely etenee, häntä on kuultava todistajan läsnä ollessa
ja asiasta on hankittava muu tarpeellinen selvitys (L 502/2019, 15 §).
Rehtorin on syytä kiinnittää riittävästi huomiota epäillyn
vilppitapauksen tutkintaan. Kokelaiden ja valvojien kuuleminen tulee
järjestää asianmukaisesti todistajan läsnä ollessa.
Kuulemis­tilaisuudesta on pidettävä pöytäkirjaa, jonka kaikki läsnä
olevat allekirjoittavat välittömästi tilaisuuden päättyessä.

Päätöksen seuraamuksen määräämisestä tekee lukion rehtori. Päätöksen
siitä, että kokelas menettää oikeutensa osallistua meneillään olevaa
tutkintokertaa seuraavan tutkintokerran kokeisiin, tekee kuitenkin
koulutuksen järjestäjän monijäseninen toimielin. (L 502/2019, 15 § 4
mom.)

Rehtorin tai monijäsenisen toimielimen päätös seuraamuksen määräämisestä
on annettava kirjallisesti tiedoksi kokelaalle, jota se koskee
(hallintolaki 434/2003, 43 §). Päätökseen on liitettävä valitusosoitus.
Rehtorin tulee toimittaa päätös viipymättä tiedoksi lautakunnalle.
Päätöksen saatua lainvoiman rehtorin tulee ilmoittaa siitä
lautakunnalle.

Päätökseen, jolla rehtori tai koulutuksen järjestäjän monijäseninen
toimielin on määrännyt seuraamuksen tutkintojärjestyksen rikkomisesta
tai vilpillisestä menettelystä, haetaan muutosta valittamalla
hallinto-oikeuteen. Päätös pannaan täytäntöön tehdystä valituksesta
huolimatta, jollei valitusviranomainen kiellä täytäntöönpanoa. Valitus
päätöksestä on tehtävä 14 päivän kuluessa päätöksen tiedoksisaannista.
Hallinto-oikeuden päätökseen saa hakea muutosta valittamalla vain, jos
korkein hallinto-oikeus myöntää valitusluvan. (L 502/2019, 21 §)

Jos päätös kumotaan, ilmoittautuminen niihin kokeisiin, joihin henkilö
on jäänyt rehtorin päätöksen jälkeen osallistumatta, mitätöityy ilman
hakemusta ja koekohtaiset maksut palautetaan. Hallinto-oikeus tai
korkein hallinto-oikeus voi valituksen hyväksyessään päättää, että
kokelas saa aloittaa tutkinnon suorittamisen alusta. (L 502/2019, 21 §)

Jotta tilaisuuksia vilppiin olisi tutkinnon kokeissa mahdollisimman
vähän, tulee rehtorin kiinnittää asiaan vakavaa huomiota
suunnitellessaan tutkinnon toimeenpanoa lukiossa. Erityisesti riittävän
valvonnan järjestäminen koetilaisuuksiin on tärkeää. Koska sekä todetut
että epäillyt vilppitapaukset ovat usein liittyneet WC-käynteihin, on
syytä pitää kokelaille varattuina kahta tai useampaa WC:tä, joihin
valvoja vie kokelaat sattumanvaraisesti. Digitaalista koetta suorittavan
kokelaan on WC-käynnin aikana käytettävä tietokoneessaan näytönsuojaa
tai näytönsäästäjää tai varmistettava muulla tavoin, ettei hänen
käyttämänsä tietokoneen näyttöä voi lukea.

Matkapuhelimet ja muut elektroniset laitteet (esimerkiksi älykellot),
paitsi lautakunnan sallimat välineet, ovat kiellettyjä. Niiden tuominen
koetiloihin on lautakunnan määräysten vastaista. (Vrt. 1.5.1 Kokelaan
tietokone ja lisälaitteet ja 1.5.2 Muut koetarvikkeet ja apuvälineet.)
Koetilanteessa on sallittua käyttää ainoastaan koetehtävissä annettua
aineistoa ja muita koejärjestelmässä valmiina olevia kokelaan käyttöön
tarkoitettuja ohjelmistoja ja aineistoja (esim. käyttöohjeet,
taulukkoaineistot). Muiden aineistojen käyttö tai käytön yritys
katsotaan vilpilliseksi menettelyksi. Kokelas ei saa kokeen aikana olla
yhteydessä muihin tahoihin valvojia lukuun ottamatta ilman erillistä
päätöstä (ks. erillinen määräys Koesuoritusta heikentävän syyn huomioon
ottaminen ylioppilastutkinnossa, 4.7 Avustajan käyttö). Yhteys tai
yritys yhteyden ottamiseksi katsotaan vilpilliseksi menettelyksi.
Kokelaan tietokoneen näytön näyttäminen toiselle kokelaalle katsotaan
myös yritykseksi yhteyden ottamiseen.

Kokelaan tietokoneen käynnistäminen kokeen aikana muuhun kuin
lautakunnan määräämään järjestelmään (pois lukien lautakunnan määräämän
järjestelmän käynnistämiseen vaadittavat väliaikaiset toimenpiteet) tai
yritykset siihen katsotaan vilpilliseksi menettelyksi.

Kokelaan tietokoneen muodostama yhteys tai yritys muodostaa yhteyttä
muuhun kuin koetilan verkon kautta koetilan palvelimiin katsotaan myös
vilpilliseksi menettelyksi.

Kokeesta poistuminen ennen lautakunnan sallimaa aikaa mahdollistaa
koesalaisuuteen kuuluvien tietojen välittämisen ja se katsotaan vilpin
yritykseksi.

## Koesuoritusten arvostelu  {#koesuoritusten-arvostelu .Otsikko-3.1}

## Kokeesta pois jääminen tai tyhjän koesuorituksen jättäminen  {#kokeesta-pois-jääminen-tai-tyhjän-koesuorituksen-jättäminen .Otsikko-4.1}

Jos kokeeseen ilmoittautunut henkilö jää saapumatta koetilaisuuteen tai
ei jätä koesuoritusta arvosteltavaksi, koe katsotaan hylätyksi (L
502/2019, 14 §). Tällaista koetta ei voi kompensoida (ks. 1.1.7
Tutkinnon suorittaminen hylätyllä kokeella (kompensaatio)). Jos
kokelaalla on tutkinnon hajautuskertoja jäljellä, hän voi ilmoittautua
uusimaan kyseisen kokeen.

Jos äidinkielen ja kirjallisuuden kokeeseen ilmoittautunut henkilö jää
saapumatta jompaankumpaan kokeen osaan, joko lukutaidon kokeeseen tai
kirjoitustaidon kokeeseen, tai ei jätä kummassakin äidinkielen ja
kirjallisuuden kokeen osassa koesuoritusta arvosteltavaksi, äidinkielen
ja kirjallisuuden koe katsotaan hylätyksi.

## Alustava arvostelu  {#alustava-arvostelu .Otsikko-4.1}

Koesuoritukset tarkastaa ja arvostelee alustavasti lukiokoulutuksen
järjestäjän osoittama asianomaisen aineen opettaja (L 502/2019, 18 §).
Kokelaan koesuoritusten alustavasta arvostelusta vastaa se koulutuksen
järjestäjä, jonka lukioon kokelas on ilmoittautunut, riippumatta siitä,
missä kokelas suorittaa itse kokeen. Jos jonkin aineen alustavaan
arvosteluun osallistuu useampi kuin yksi asianomaisen aineen opettaja,
rehtori määrää tarvittaessa tarkemmin arvostelutyön kokelas- tai
tehtäväkohtaisesta jakamisesta opettajien kesken. Opettajan on
merkittävä suorituksiin virheelliset kohdat. Kunkin kokeen
koekohtaisissa määräyksissä on tarkemmat ohjeet arvostelun
suorittamisesta. Lautakunta julkaisee koepäivinä alustavat hyvän
vastauksen piirteet.

Kokelaan koesuoritukset ovat salassa pidettäviä viranomaisen asiakirjoja
(Laki viranomaisten toiminnan julkisuudesta 621/1999 24 §, 1 mom. kohta
30). Koesuorituksia on käsiteltävä lukiossa siten, etteivät ne millään
tavoin voi vahingoittua tai joutua muiden kuin asianomaisen opettajan ja
rehtorin käsiin.

Koesuorituksia ei saa kopioida tai tulostaa tutkintopalvelusta. Kielto
ei koske arvostellun koesuorituksen tulostamista kokelaalle lopullisen
arvostelun tulosten julkaisemisen jälkeen. Muu kuin asianomainen
opettaja tai rehtori ei saa nähdä koesuorituksia. Opettaja saa katsella
ja arvostella vain niiden kokeiden suorituksia, jotka rehtori on
määrännyt hänelle arvosteltavaksi. Tutkintopalvelun arvostelunäkymän
käyttöoikeuksia ei saa antaa henkilöille, joilla ei ole oikeutta
arvostella kyseisen lukion koesuorituksia. (Vrt. 2.4. Esteellisyys ja
tutkintopalvelun käyttöoikeudet.)

Alustavan arvostelun valmistuttua rehtori tai opettaja lähettää
arvostelun lautakuntaan. Ennen arvostelun lähettämistä tulee varmistua
siitä, että kyseisen kokeen arvostelu on lukion osalta valmis.

Lukion on toimitettava koesuoritukset alustavasti arvosteltuina
lautakunnalle viikon kuluessa kunkin kokeen suorittamisesta, ellei
lautakunta ole antanut muita ohjeita aikataulusta. Lautakunta ilmoittaa
äidinkielen ja kirjallisuuden kokeen alustavan arvostelun aikataulun
erikseen jokaiselle tutkintokerralle. Jos yksittäisellä opettajalla on
reaaliaineessa alustavasti arvosteltavina vähintään 21 kokelaan
suoritukset, ne on toimitettava lautakunnalle viimeistään kahden viikon
kuluessa kokeen suorittamisesta. Jos yksittäisellä opettajalla on muussa
kuin reaaliaineessa alustavasti arvosteltavina vähintään 41 kokelaan
suoritukset, ne on toimitettava lautakunnalle viimeistään kahden viikon
kuluessa kokeen suorittamisesta. Jos yksittäisellä opettajalla on
alustavasti arvosteltavina kahden tai useamman aineen suorituksia,
lasketaan aineiden koesuoritusten lukumäärät yhteen. Poikkeustilanteissa
rehtori voi neuvotella lautakunnan kanssa poikkeavasta aikataulusta
ainekohtaisesti.

Jos koulutuksen järjestäjä ei pysty osoittamaan kyseisen oppiaineen
opettajaa, joka voisi arvostella suorituksen, alustava arvostelu tehdään
Ylioppilastutkinto­lautakunnassa (L 502/2019, 18 §). Alustava arvostelu
tehdään tällaisessa tapauksessa siten, että vähintään kaksi sensoria
arvostelee suorituksen lopullisen arvostelun yhteydessä.

Lukio ilmoittaa alustavan arvostelun tehtäväkohtaiset tulokset
kokelaille. Kun alustavan arvostelun tulokset ilmoitetaan, on syytä
korostaa, että annetut pistemäärät ovat suuntaa antavia. Tyypillisesti
lopullisia arvostelukriteereitä muutetaan ja täsmennetään alustavista,
mikä vaikuttaa lopulliseen arvosteluun. Alustavan arvostelun tuloksista
ilmoitettaessa koesuorituksia ei saa näyttää kokelaille (L 621/1999, 11
§ kohta 3).

## Lopullinen arvostelu ja tulosten julkaiseminen  {#lopullinen-arvostelu-ja-tulosten-julkaiseminen .Otsikko-4.1}

Koesuoritukset tarkastaa ja arvostelee lopullisesti
Ylioppilastutkintolautakunta (L 502/2019, 18 §). Lautakunnan sensorit
arvostelevat kaikki suoritukset ja antavat niistä pistemäärän kussakin
ainejaoksessa yhteisesti päätettyjen arvostelukriteerien mukaisesti.
Arvosanojen pisterajat lautakunta päättää kullakin tutkintokerralla
erikseen sitten, kun arvostelutyö on saatu päätökseen.

Lautakunta toimittaa tutkintotulokset heti niiden valmistuttua kaikille
lukioille yhtä aikaa. Tulokset saa ilmoittaa kokelaille heti, kun ne
ovat saapuneet lukioon. Tulokset ja kokelaan arvostellut koesuoritukset
annetaan kokelaalle ja alle 18-vuotiaan kokelaan huoltajalle nähtäväksi
Opetushallituksen Opintopolku-palvelussa.

Kevään tutkinnon tulokset lähetetään viimeistään 25. toukokuuta, syksyn
tutkinnon tulokset viimeistään 23. marraskuuta.

Tulosten julkaisemisen yhteydessä lautakunta julkaisee myös lopulliset
hyvän vastauksen piirteet, joista ilmenevät perusteet, joiden mukaan
arvostelu on suoritettu. Tieto siitä, miten arvosteluperusteita on
sovellettu kokelaan koesuoritukseen, muodostuu kokelaan
koesuorituksestaan saamista pisteistä, lopullisista hyvän vastauksen
piirteistä ja lautakunnan määräyksissä ja ohjeissa annetuista arvostelua
koskevista määräyksistä. Koesuorituksessa mahdollisesti olevat
opettajien ja sensoreiden merkinnät tai niiden puuttuminen katsotaan
muistiinpanoluonteisiksi, eivätkä ne näin ollen suoraan kerro
arvosteluperusteiden soveltamisesta koesuoritukseen.

Ylioppilastutkintolautakunnan päätökseen, jolla koesuoritus on
arvosteltu, saa vaatia oikaisua siten kuin hallintolaissa säädetään (L
502/2019, 22 §, ks. 1.7.7 Oikaisuvaatimus).

## Koesuoritusta heikentävän syyn huomioon ottaminen arvostelussa  {#koesuoritusta-heikentävän-syyn-huomioon-ottaminen-arvostelussa .Otsikko-4.1}

Jos kokelaan koesuoritusta on heikentänyt sairaus, vamma tai muu niihin
rinnastettava erityisen painava peruste, eikä erityisjärjestelyjen voida
katsoa olevan riittäviä turvaamaan kokelaan edellytykset suorittaa koe
yhtäläisesti muihin kokelaisiin nähden, voi Ylioppilastutkintolautakunta
ottaa tämän arvostelussa huomioon (L 502/2019, 18 § 3 mom.).

Lääkärintodistukset ja muut erityisten henkilötietoryhmien tietoja
sisältävät asiakirjat tulee lähettää sähköisen asioinnin kautta,
salatulla sähköpostilla tai kirjattuna kirjeenä. Lähettämiseen tulee
olla kokelaan suostumus.

Ylioppilastutkintolautakunta on antanut erilliset määräykset
koesuoritusta heikentävän syyn huomioon ottamisesta
ylioppilastutkinnossa (ks. myös 2.1.3 Koesuoritusta heikentävän syyn
perusteella myönnettävät erityisjärjestelyt).

## Kokeessa tapahtuneen häiriön huomioon ottaminen arvostelussa  {#kokeessa-tapahtuneen-häiriön-huomioon-ottaminen-arvostelussa .Otsikko-4.1}

Häiriöt ja muut ongelmatilanteet pyritään ratkaisemaan koetilanteen
aikana. Häiriöstä johtuvaan poikkeavaan arvosteluun suhtaudutaan
pidättyvästi, sillä se muodostaa poikkeuksen kokelaiden yhdenvertaisen
kohtelun periaatteesta.

Jos häiriötilanne tai sen selvittäminen on jatkunut pitkään, toistunut
tai muuten merkittävästi häirinnyt yhden tai useamman kokelaan
suoritusta, lukio tekee tarvittaessa koetilanteen jälkeen hakemuksen
kokeessa tapahtuneen häiriön huomioon ottamisesta arvostelussa.
Tällaisia häiriöitä ovat esimerkiksi yli tunnin viivästykset kokeen
aikana. Hakemus tehdään valvojilta ja tarvittaessa muilta koetilanteessa
olleilta henkilöiltä saatujen tietojen pohjalta (ks. myös liite 4
Valvojan ohje). Hakemus lähetetään lautakuntaan viimeistään kaksi
viikkoa tutkintokerran viimeisen koepäivän jälkeen.

Häiriötapauksen vakavuus arvioidaan kokonaisuutena kokelaskohtaisesti
hakemuksessa kerrottujen tietojen perusteella. Tarvittaessa lautakunta
voi käyttää myös muualta saatuja tietoja häiriötapauksen vakavuuden
arvioinnissa.

Häiriötapaukset jaetaan pääsääntöisesti neljään vakavuusluokkaan ja
niistä annetaan hyvityspisteitä seuraavan taulukon mukaisesti:

Taulukko 4: Häiriön vakavuusluokat ja niitä vastaavat
hyvityspistemäärät.

  --------------------------------------------------------------------------------
  **Kokeen              **Vähäinen       **Selkeä      **Suuri       **Erittäin
  maksimipiste­määrä**   vaikutus tai     vaikutus**    vaikutus**    suuri
                        häiriö hyvitetty                             vaikutus**
                        muulla tavoin**                              
  --------------------- ---------------- ------------- ------------- -------------
  60 pistettä           ei hyvitystä     1 pistettä    1 pistettä    2 pistettä

  120 pistettä          ei hyvitystä     1 pistettä    2 pistettä    3 pistettä

  209 pistettä          ei hyvitystä     2 pistettä    4 pistettä    6 pistettä

  229 pistettä          ei hyvitystä     2 pistettä    4 pistettä    6 pistettä

  299 pistettä          ei hyvitystä     3 pistettä    6 pistettä    8 pistettä
  --------------------------------------------------------------------------------

Poikkeuksellisissa tilanteissa, joissa häiriötilanne on estänyt laajalti
kokeen osan suorittamisen, lautakunta voi myöntää hyvityspisteitä myös
muulla tavalla.

## Tarkistuspyyntö  {#tarkistuspyyntö .Otsikko-4.1}

Jos jokin lautakunnan ilmoittama tutkintotulos vaikuttaa virheelliseltä,
rehtori tai asianomaisen aineen opettaja voi esittää tarkistuspyynnön
lautakunnalle joko puhelimitse tai kirjallisesti. Tarkistuspyyntö on
syytä tehdä heti, kun virheellinen tulos on havaittu. Todetut tekniset
virheet ja muut sellaiset virheellisyydet, jotka eivät edellytä luvussa
1.7.7 tarkoitettua oikaisuvaatimusta, lautakunta korjaa välittömästi.

## Oikaisuvaatimus  {#oikaisuvaatimus .Otsikko-4.1}

Ylioppilastutkintolautakunnan päätökseen, jolla koesuoritus on
arvosteltu, saa vaatia lautakunnalta oikaisua (L 502/2019, 22 §).
Oikaisuvaatimuksen voi tehdä kokelas tai alle 18-vuotiaan kokelaan
huoltaja (hallintolaki 434/2003, 14 § 3 mom., 49 b § 2 mom.).
Tarvittaessa myös asiamies, joka on valtakirjalla oikeutettu edustamaan
kokelasta asiassa, voi tehdä oikaisuvaatimuksen. Valtakirja tai sen
jäljennös on tällöin liitettävä oikaisuvaatimukseen (L 434/2003, 12 §).

Oikaisua voi myös vaatia, jos kokelas epäilee, että kokeessa tapahtuneen
häiriön, sairauden, vamman, erityisen vaikean elämäntilanteen, lukemisen
ja kirjoittamisen erityisvaikeuden tai muun koesuoritusta heikentävän
syyn huomioon ottamisessa arvostelussa on tapahtunut virhe.

Oikaisuvaatimus on toimitettava lautakuntaan 14 päivän kuluessa siitä
ajankohdasta, jolloin kokeeseen osallistuneella kokelaalla ja myös alle
18-vuotiaan kokelaan huoltajalla on ollut tilaisuus saada tieto
arvostelun tuloksesta ja arvosteluperusteiden soveltamisesta kyseisen
kokelaan koesuoritukseen henkilökohtaisesti tietoonsa (L 502/2019, 22 §,
ks. 1.7.8 Arvostelua koskevien tietojen antaminen). Jos
oikaisuvaatimusta ei ole tehty määräajassa, oikaisuvaatimus jätetään
tutkimatta.

Oikaisuvaatimuksesta pitää käydä ilmi, mihin tehtäviin tai muuhun kokeen
osaan oikaisuvaatimus kohdennetaan ja mikä virhe arvostelussa on.
Lisäksi oikaisuvaatimuksessa tulee ilmetä, millä perusteella hakija
katsoo, että arvostelussa on tapahtunut virhe ja perustella, millä
tavalla virhe tulisi oikaista. Oikaisuvaatimuksessa tulee lisäksi olla
kokelaan nimi, lukio, jossa hän on kokeen suorittanut, kokelaan
yhteystiedot ja pankkiyhteys, josta ilmenevät tilinumero ja tilin
haltijan nimi. (L 434/2003, 49 d §)

Opetus- ja kulttuuriministeriö vahvistaa maksun, joka peritään
oikaisuvaatimuksen käsittelystä. Lautakunta palauttaa maksun sen
suorittajalle ilmoitettujen tietojen perusteella, jos oikaisuvaatimus
johtaa arvosanan tai pelkän pistemäärän korottamiseen.

Oikaisuvaatimus tehdään ensisijaisesti lautakunnan asiointipalvelun
kautta, jossa maksu maksetaan lähettämisen yhteydessä. Oikaisuvaatimus
voidaan toimittaa lautakunnalle myös salatulla sähköpostilla tai
kirjattuna kirjeenä tai vastaavalla, turvallisella tavalla. Jos
oikaisuvaatimus toimitetaan muulla tavalla kuin lautakunnan
asiointipalvelun kautta, tulee hakemukseen liittää kuitti maksetusta
maksusta. Maksun tulee olla maksettu ennen kuin oikaisuvaatimuksen
toimittamisaika on umpeutunut.

Lautakunta määrää oikaisuvaatimuksen käsittelijöiksi vähintään kaksi
arvostelijaa, jotka eivät ole aikaisemmin arvostelleet kohteena olevaa
koesuoritusta (L 502/2019, 22 §). Arvostelijat tarkistavat, onko
oikaisuvaatimuksessa kuvattua ja perusteltua virhettä tapahtunut
arvostelussa niissä kohdissa, joihin oikaisuvaatimus kohdennetaan. Jos
arvostelussa ei ole tapahtunut kyseistä virhettä arvostelukriteereiden
soveltamisessa, arvostelua ei muuteta. Jos virhe on tapahtunut, se
korjataan. Oikaisumenettely ei johda alkuperäistä arvosanaa heikompaan
arvosanaan eikä alempaan kokonaispistemäärään.

Oikaisumenettelyn tulos ilmoitetaan kokelaalle ja alle 18-vuotiaan
kokelaan huoltajalle tai oikaisuvaatimuksen tekijälle, jos
oikaisuvaatimuksen on tehnyt joku muu henkilö kuin kokelas tai alle
18-vuotiaan kokelaan huoltaja (L 434/2003, 56 §, A 612/2019, 8 §). Tulos
annetaan tiedoksi myös lukiolle (A 612/2019, 8 §).

Kokelaalle annetaan ylioppilastutkintotodistus tai todistus
hyväksyttyjen kokeiden suorittamisesta sen estämättä, että hänen
suoritukseensa on vaadittu oikaisua (A 612/2019, 8 §). Jos arvosana
oikaisumenettelyn tuloksena muuttuu, tilalle annetaan maksutta uusi
todistus. Kokelas vastaa itse vanhan todistuksen asianmukaisesta
hävittämisestä lautakunnan ohjeiden mukaisesti.

## Arvostelua koskevien tietojen antaminen  {#arvostelua-koskevien-tietojen-antaminen .Otsikko-4.1}

Kokelaan koesuoritukset ovat salassa pidettäviä viranomaisen asiakirjoja
(Laki viranomaisten toiminnan julkisuudesta 621/1999, 24 § 1 mom. kohta
30). Asianosaisella eli kokeen suorittaneella kokelaalla ja alle
18-vuotiaan kokelaan huoltajalla on oikeus tutustua arvosteltuun
koesuoritukseen (L 502/2019, 18 § 4 mom.). Koesuoritukset ovat
nähtävissä Opetushallituksen Opintopolku-palvelussa tulosten
julkaisemisen jälkeen.

Asianosaiset eivät voi saada tietoa sensorin henkilöllisyydestä ennen
kuin tutkinnon arvostelu on lopullinen (L 621/1999, 11 § 1 mom.). Kevään
tutkinnon arvostelu on lopullinen 20. kesäkuuta alkaen ja syksyn
tutkinnon arvostelu 20. joulukuuta alkaen niiden kokelaiden osalta,
jotka eivät ole vaatineet oikaisua arvosteluun. Jos kokelas on vaatinut
oikaisua arvosteluun, hän voi saada tiedon sensorin henkilöllisyydestä
vasta saatuaan oikaisuvaatimusta koskevan päätöksen.

Lautakunta ei anna sensorin yhteystietoja koesuoritusten arvostelua
koskevia tiedusteluja varten. Koesuorituksen alustavasti arvostelleella
opettajalla ei ole oikeutta tietoihin, koska kokelaan koesuorituksen
arvostelu ei vaikuta opettajan oikeuteen, etuun tai velvollisuuteen eikä
muutenkaan kohdistu opettajaan (HE 235/2018). Lautakunnalla on
vaitiolovelvollisuus koesuoritusten arvostelijoiden lukiokohtaisesta
työnjaosta vuosi kyseisestä tutkintokerrasta (L 621/1999, 24 §, 1 mom.
kohta 30).

Koesuorituksen näyttö Ylioppilastutkintolautakunnan kansliassa tai
koesuorituksen tuloste tilataan etukäteen. Koesuoritustuloste on
maksullinen, ja se lähetetään kokelaalle postitse. Paperisten
koesuoritusten säilytysaika on päättynyt eikä niistä voi enää tilata
kopioita. Digitaalisten koesuoritusten tilausaikaa ei ole rajoitettu.
Kokelas voi saada kevään tutkinnon suorituksen nähtäväkseen
Ylioppilastutkintolautakunnan kansliassa tai tulosteen siitä
aikaisintaan 20. kesäkuuta ja syksyn tutkinnon suorituksen aikaisintaan
20. joulukuuta.

Kaikki digitaalisen ylioppilastutkinnon koesuoritukset,
arvostelumerkinnät, kokelaiden saamat arvosanat ja pistemäärät
säilytetään pysyvästi sähköisessä muodossa osana
ylioppilastutkintorekisteriä (Arkistolaki 831/1994, 8 §,
Arkistolaitoksen päätös 11.1.2016).

## Nimi- ja suoritustietojen luovuttaminen  {#nimi--ja-suoritustietojen-luovuttaminen .Otsikko-3.1}

Sekä lautakunnalla että lukiolla on oikeus antaa ylioppilaiden nimet
julkaistaviksi sen jälkeen, kun lautakunta on lähettänyt lukiolle
tutkinnon tulostiedot ja tietojen oikeellisuus on varmistettu. Jos lukio
on esittänyt lautakunnalle ylioppilaaksi valmistumiseen vaikuttavia
tarkistuspyyntöjä tutkintotulosten saapumisen jälkeen, on odotettava,
että lautakunta on ne käsitellyt, ennen kuin nimet saadaan julkaista.
Oikeus nimien luovuttamiseen perustuu lain valtakunnallisista opinto- ja
tutkintorekistereistä (884/2017) 15 §:ään.

Jos kokelas ei halua nimeään julkaistavan, hänen tulee pyytää
kirjallisesti sekä lukiota että lautakuntaa poistamaan nimensä
julkaistavaksi tarkoitetusta nimilistasta. Pyynnön voi toimittaa myös
sähköisesti ja siitä tulee ilmetä ainakin kokelaan nimi ja lukio. Pyyntö
on esitettävä hyvissä ajoin ennen tulosten valmistumista, kevään
tutkinnon osalta viimeistään 5. toukokuuta ja syksyn tutkinnon osalta
viimeistään 4. marraskuuta.

Lukiolla ei ole lupaa julkaista kokelaiden arvosanatietoja ilman heidän
suostumustaan. Lukion todistustenjakotilaisuudessa ei ole lupa
julkisesti ilmoittaa kokelaan arvosanatietoja, jos hän ei ole antanut
siihen lupaa.

Lautakunta luovuttaa Opetushallituksen opiskelijavalintarekisteriin
opiskelijavalintaa varten tarpeelliset tiedot niistä henkilöistä, jotka
ovat osallistuneet ylioppilastutkintoon ja hakeneet yliopistoon,
ammattikorkeakouluun, ammatilliseen- tai lukiokoulutukseen,
tutkintokoulutukseen valmentavan koulutukseen tai vapaan sivistystyön
oppilaitokseen (L 884/2017, 15 §).

Kokelas voi tulostaa tai tallentaa koesuorituksensa Opetushallituksen
Opintopolku-palvelusta ja luovuttaa sen eteenpäin julkaistavaksi tai
muuta käyttöä varten.

Lautakunta voi hakemuksesta luovuttaa koesuorituksia tieteelliseen
tutkimukseen käytettäviksi. Tällöin lautakunta edellyttää, että
koesuorituksia käsitellään anonyymisti. Julkaistuista
tutkimusraporteista pyydetään yksi kappale lautakunnan arkistoon tai
sähköinen versio tai linkki julkaistavaksi lautakunnan verkkosivuilla.

## Todistukset  {#todistukset .Otsikko-3.1}

## Ylioppilastutkintotodistus  {#ylioppilastutkintotodistus .Otsikko-4.1}

Ylioppilastutkintotodistus annetaan kokelaalle, joka on
ylioppilastutkintolain 12 §:ssä säädetyllä tavalla suorittanut
ylioppilastutkinnon. Todistuksen antaminen edellyttää, että
tutkintokertoihin ja kokeisiin osallistumisesta säädetyt maksut on
suoritettu (L 502/2019, 19 §).

Ylioppilastutkintotodistukseen merkitään arvosanat hyväksytysti
suoritetuista kokeista. Jos tutkinto katsotaan suoritetuksi hylätyn
arvosanan estämättä, todistukseen merkitään myös hylätty arvosana. Jos
kokelas on uusinut kokeen ennen kuin tutkintotodistus on päivätty,
todistukseen merkitään annetuista arvosanoista parempi. Jos parasta
suoritusta ei voida arvostelun perusteella todeta, tutkintotodistukseen
merkitään viimeiseksi suoritetun kokeen arvosana (A 612/2019, 7 §).

Ylioppilastutkintotodistukseen merkitään tieto, että ylioppilastutkinto
sijoittuu tasolle neljä kansallisessa tutkintojen ja muiden
osaamiskokonaisuuksien viitekehyksessä ja eurooppalaisessa tutkintojen
viitekehyksessä (Valtioneuvoston asetus tutkintojen ja muiden
osaamiskokonaisuuksien viitekehyksestä 120/2017).

Kevään tutkinnon todistukset päivätään viikon 22 lauantaille ja syksyn
tutkinnon todistukset 5.12. (ks. myös 1.1.8 Opintojen valmistuminen
kokeiden suorittamisen jälkeen, taulukko 3).

Lautakunta lähettää kevään todistukset lukioille niiden kokelaan
opintojen valmistumista koskevien tietojen mukaisesti, jotka lukio on
ilmoittanut lautakuntaan viimeistään 5. toukokuuta. Syksyn todistukset
lähetetään niiden tietojen mukaisesti, jotka lukio on ilmoittanut
viimeistään 4. marraskuuta. Muulle ajankohdalle päivättävät todistukset
toimitetaan erikseen siihen lukioon, jossa kokelas on suorittanut
tutkinnon kokeet.

Lukio toimittaa todistukset kokelaille.

## Ylioppilastutkintolautakunnan antama todistus  {#ylioppilastutkintolautakunnan-antama-todistus .Otsikko-4.1}

Erillisen kokeen suorittaja sekä ylioppilas, joka tutkintotodistuksen
saamisen jälkeen on uusinut kokeita tai täydentänyt tutkintoaan, saa
lautakunnan antaman todistuksen hyväksyttyjen kokeiden suorittamisesta.
Tällainen todistus annetaan myös tutkintoa suorittavalle kokelaalle,
joka sallitussa ajassa on hyväksytysti suorittanut vain osan kokeista
tai joka on suorittanut tutkintoon vaadittavat kokeet, mutta tieto
tutkinnon edellyttämistä opinnoista puuttuu. Lautakunta toimittaa
todistukset lukioon, joka toimittaa todistukset kokelaille. (L 502/2019,
19 § 2 mom.)

## Todistus korkeakoulukelpoisuudesta {#todistus-korkeakoulukelpoisuudesta .Otsikko-4.1}

Ylioppilastutkinnon suorittanut henkilö voi tilata lautakunnalta
todistuksen korkeakoulukelpoisuudesta. Todistus voi olla tarpeen
haettaessa opiskelijaksi ulkomaisiin korkeakouluihin. Todistuksella
osoitetaan, että henkilö on suorittanut ylioppilastutkinnon ja on
oikeutettu hakemaan opiskelijaksi korkeakouluihin. Todistuksessa ei ole
mukana arvosanoja. Todistus korkeakoulukelpoisuudesta on saatavilla
suomeksi, ruotsiksi, englanniksi, saksaksi ja ranskaksi. Todistuksen
tilaamisesta peritään maksu.

## Todistusjäljennökset  {#todistusjäljennökset .Otsikko-4.1}

Ylioppilastutkintolautakunnalta tilattavalla todistusjäljennöksellä
tarkoitetaan kadonneen tai turmeltuneen ylioppilastutkintotodistuksen
tai muun Ylioppilastutkintolautakunnan antaman todistuksen tilalle
annettavaa todistusta. Kyseisen todistusjäljennöksen antaa aina
Ylioppilastutkintolautakunta. Todistusjäljennös on maksullinen, ja sen
toimittaminen kestää yleensä noin kaksi viikkoa. Todistusjäljennöksen
voi tilata lautakunnan verkkosivujen kautta.

Lautakunta ei toimita virallisesti oikeaksi todistettuja kopioita
ylioppilastodistuksista tai muista todistuksista. Virallisesti oikeaksi
todistetun todistuskopion voi saada julkiselta notaarilta. Lisätietoa
virallisesti oikeaksi todistetusta todistuskopiosta saa Digi- ja
väestötietovirastosta.

Lukiolla ei ole toimivaltaa antaa virallisesti oikeaksi todistettuja
jäljennöksiä ylioppilastutkintotodistuksesta tai muusta
Ylioppilastutkintolautakunnan antamasta todistuksesta. Lukion näistä
todistuksista mahdollisesti antamat jäljennökset ja kopiot eivät ole
virallisesti oikeaksi todistettuja lain tarkoittamassa mielessä.

## Käännökset todistuksista  {#käännökset-todistuksista .Otsikko-4.1}

Ylioppilastutkintolautakunnasta voi tilata ylioppilastutkintotodistuksen
tai Ylioppilastutkintolautakunnan antaman muun todistuksen ruotsin- tai
englanninkielisen käännöksen. Sekä ruotsin- että englanninkielinen
käännös on mahdollista saada minä tutkintokertana tahansa annetusta
todistuksesta. Käännös on maksullinen, ja sen toimittaminen kestää
yleensä noin kaksi viikkoa. Käännöstodistuksen voi tilata
Ylioppilastutkintolautakunnan verkkosivujen kautta.

## Muutoksenhaku Ylioppilastutkintolautakunnan päätökseen  {#muutoksenhaku-ylioppilastutkintolautakunnan-päätökseen .Otsikko-3.1}

Koesuorituksen arvosteluun saa vaatia lautakunnalta oikaisua (ks.
1.7.7.Oikaisuvaatimus). Oikaisumenettelyssä tehtyyn päätökseen ei saa
hakea muutosta valittamalla (L 502/2019, 23 §).

Muuhun Ylioppilastutkintolautakunnan päätökseen haetaan muutosta
valittamalla Helsingin hallinto-oikeuteen siten kuin laissa
oikeudenkäynnistä hallintoasioissa (808/2019) säädetään, jollei muualla
laissa toisin säädetä (L 502/2019, 23 §).

## Eräät ylioppilastutkintoa tasoltaan vastaavat tutkinnot  {#eräät-ylioppilastutkintoa-tasoltaan-vastaavat-tutkinnot .Otsikko-3.1}

International Baccalaureate -tutkinnon tai Reifeprüfung- tai Deutsche
Internationale Abitur -tutkinnon suorittaminen lukiolaissa (714/2018)
tarkoitetun koulutuksen päätteeksi sekä Eurooppa-koulujen eurooppalaisen
ylioppilastutkinnon suorittaminen tuottavat samat oikeudet kuin
suomalaisen ylioppilastutkinnon suorittaminen (L 502/2019, 25 §).
Ylioppilastutkintolautakunta ei vastaa näiden tutkintojen
järjestämisestä tai toimeenpanosta.

Näiden opetusohjelmien mukaan opiskelleet opiskelijat voivat halutessaan
suorittaa edellä mainittujen tutkintojen lisäksi suomalaisen
ylioppilastutkinnon tai erillisiä kokeita. Saatuaan tiedon yllä mainitun
tutkinnon tuloksista henkilö voi hakea oikeutta ilmoittautua syksyn
ylioppilastutkintoon (ks. 1.4.3 Ilmoittautuminen määräajan päätyttyä).

## Ylioppilastutkinnon toimeenpano lukiossa 

Tutkinnon ja kokeiden järjestämisestä oppilaitoksessa vastaa lukiolain
(714/2018) 57 §:n 1 momentissa tarkoitettu toiminnasta vastaava rehtori
(L 502/2019, 4 §).

## Ylioppilastutkintolautakunnalle annettavat tiedot  {#ylioppilastutkintolautakunnalle-annettavat-tiedot .Otsikko-3.1}

Koulutuksen järjestäjän tulee pyynnöstä toimittaa
Ylioppilastutkintolautakunnalle ylioppilastutkinnon järjestämisen ja
toimeenpanon edellyttämät tiedot (L 502/2019 24 §). Tiedot tallennetaan
ylioppilastutkintorekisteriin (L 884/2017, luku 3).

## Kokelaiden ilmoittautumistiedot  {#kokelaiden-ilmoittautumistiedot .Otsikko-4.1}

Tutkintoa varten lukio ilmoittaa lautakunnalle kokelaan henkilötiedot,
tutkintoa koskevat tiedot ja ne kokeet, joihin kokelas kyseisellä
tutkintokerralla osallistuu. Kokelaasta ilmoitetaan sekä henkilötunnus
että Opetushallituksen antama oppijanumero, mikäli kokelaalla on
sellainen.

Lukio antaa kokelaalle kokelasnumeron tutkintokertaa varten. Kunkin
kokelaan tutkinnon osalta ilmoitetaan, suorittaako kokelas
ylioppilastutkintoa, onko hän korottaja tai täydentäjä vai suorittaako
hän erillisen kokeen suorittamatta ylioppilastutkintoa. Lisäksi
ilmoitetaan, minkä koulutuksen pohjalta kokelas osallistuu
ylioppilastutkintoon. Mikäli kokelas aloittaa tutkinnon suorittamisen
alusta, on tästä mainittava kokelaan ilmoittautumistiedoissa.

Ilmoittautumistiedot toimitetaan sähköisesti lautakunnan
tutkintopalvelun kautta. Kokeita koskevista tiedoista tulee ilmetä

-   kokeen taso,

-   mikäli kokelas on aloittanut tutkinnon suorittamisen syksyllä 2021
    tai tätä aikaisemmin, suorittaako kokelas kokeen pakollisena vai
    ylimääräisenä, sekä

-   sovelletaanko kokeeseen oppivelvollisuuslain (1214/2020) 16 §:n
    nojalla maksuttomaan koulutukseen oikeutetun kokelaan oikeutta
    maksuttomiin viiteen ensimmäiseen kokeeseen tai näiden hylättyjen
    kokeiden uusimiseen (ks. 2.2. Tutkintomaksut).

Lautakunta antaa verkkosivuillaan tarkempia ohjeita
ilmoittautumistietojen muodosta ja toimittamisesta.

Lukiot toimittavat ilmoittautumistiedot lautakunnalle kevään tutkinnon
osalta viimeistään 7. joulukuuta ja syksyn tutkinnon osalta viimeistään
11. kesäkuuta.

## USB-muistien ja erityisryhmien kokeiden tilaus  {#usb-muistien-ja-erityisryhmien-kokeiden-tilaus .Otsikko-4.1}

Lukio tilaa lautakunnan sähköistä tilauslomaketta käyttäen tarvitsemansa
määrän USB-muisteja kokelaiden tietokoneita, koetilan palvelimia ja
valvojien tietokoneita varten. Samalla lukio ilmoittaa ne kokelaat,
jotka suorittavat näkövammaisten apuvälineillä suoritettavan kokeen ja
kuulovammaisille tarkoitetun ääniaineistoltaan rajoitetun kokeen (ks.
Koesuoritusta heikentävän syyn huomioon ottamista koskevat määräykset ja
ohjeet). Tilaus tulee tehdä kevään tutkinnon osalta viimeistään 7.
joulukuuta ja syksyn tutkinnon osalta viimeistään 11. kesäkuuta.

Lautakunta lähettää USB-muistit tilauslomakkeissa ilmoitettujen
lukumäärien perusteella. Tarkemmasta lähetysaikataulusta tiedotetaan
lukioille ennen kutakin tutkintoa.

## Koesuoritusta heikentävän syyn perusteella myönnettävät erityisjärjestelyt  {#koesuoritusta-heikentävän-syyn-perusteella-myönnettävät-erityisjärjestelyt .Otsikko-4.1}

Kokelas, joka on sairauden, vamman, erityisen vaikean elämäntilanteen,
lukemisen ja kirjoittamisen erityisvaikeuden, vieraskielisyyden taikka
muun niihin rinnastettavan syyn vuoksi estynyt suorittamasta kokeita
samalla tavalla kuin muut kokelaat, voi suorittaa kokeen poikkeavasti.
Ylioppilastutkintolautakunta päättää järjestelyjen käytöstä kokelaan tai
hänen huoltajansa tekemän hakemuksen perusteella. (L 502/2019, 9 §.)

Lautakunnalla on erillinen määräys, joka koskee koesuoritusta
heikentävän syyn huomioon ottamista ylioppilastutkinnossa (ks. myös
1.7.4. Koesuoritusta heikentävän syyn huomioon ottaminen arvostelussa).

## Yhteiset koetilaisuudet  {#yhteiset-koetilaisuudet .Otsikko-4.1}

Lukiot voivat järjestää yhteisiä koetilaisuuksia. Lukiot voivat myös
sopia, että yksittäiset kokelaat suorittavat tutkintokerran kokeensa tai
osan niistä toisen lukion tiloissa. Kukin lukio ilmoittaa kuitenkin omat
kokelaansa tutkintoon. Lukiot sopivat keskenään koejärjestelyistä ja
tarvittavien materiaalien hankkimisesta. Kukin lukio ilmoittaa kuitenkin
omat erityisryhmien kokeen suorittavat kokelaansa (ks. 2.1.2
USB-muistien ja erityisryhmien kokeiden tilaus).

Koesuoritukset ovat arvosteltavissa tutkintopalvelussa kokelaiden oman
lukion arvostelua suorittaville opettajille kokelaiden
ilmoittautumistietojen perusteella riippumatta siitä, missä lukiossa
järjestettyyn koetilaisuuteen kokelas osallistui.

Lautakunta toimittaa ilmoittautumistietojen perusteella kuhunkin lukioon
niiden omat tutkintotulokset ja todistukset.

## Tutkintomaksut  {#tutkintomaksut .Otsikko-3.1}

Opetus- ja kulttuuriministeriö vahvistaa tutkintomaksut ja muut
tutkintoon liittyvät julkisoikeudelliset suoritteet (L 502/2019, 20 §.).
Kokeeseen osallistumisesta peritään koekohtainen maksu (Opetus- ja
kulttuuriministeriön asetus Opetushallituksen ja sen erillisyksiköiden
suoritteiden maksullisuudesta annetun opetus- ja kulttuuriministeriön
asetuksen 4 §:n muuttamisesta 293/2022).

Lukiokoulutuksen järjestäjä perii maksut, jotka on säädetty
osallistumisesta ylioppilastutkintoon ja siihen kuuluviin kokeisiin,
sekä tilittää maksut Ylioppilastutkintolautakunnalle. Jos lukion
koulutuksen järjestäjä on valtio, kunta tai kuntayhtymä, ovat maksut
suoraan ulosottokelpoisia (Verojen ja maksujen täytäntöönpanosta annettu
laki 706/2007, 3 §; Valtioneuvoston asetus verojen ja maksujen
täytäntöönpanosta 1324/2007, 2 §).

Kevään tutkinnon maksut tulee tilittää lautakunnalle viimeistään 5.
maaliskuuta ja syksyn tutkinnon maksut viimeistään 5. syyskuuta.
Todistuksen antaminen edellyttää, että tutkintokertoihin ja kokeisiin
osallistumisesta säädetyt maksut on suoritettu (L 502/2019, 19 §).

## Kokeiden suorittaminen ilman maksua  {#kokeiden-suorittaminen-ilman-maksua .Otsikko-4.1}

Oppivelvollisuuslain mukaiseen maksuttomaan koulutukseen oikeutetut
kokelaat voivat suorittaa myös ylioppilastutkinnon kokeita maksutta.
Oikeus maksuttomiin kokeisiin päättyy siihen, että kokelas saa
ylioppilastutkinnon, ammatillisen tutkinnon tai niitä vastaavat
ulkomaiset opinnot valmiiksi. Jos kokelas suorittaa samanaikaisesti
ammatillista koulutusta ja lukion oppimäärää, maksuttomuus päättyy,
kun kokelas on suorittanut ammatillisen tutkinnon ja
ylioppilastutkinnon. Oikeus maksuttomiin kokeisiin päättyy sen
kalenterivuoden lopussa, jolloin kokelas täyttää 20 vuotta, ellei
kokelaalle myönnetä pidennystä. (L1214/2020, 16 §). 

Maksuttomuus koskee vain kokelaita, joiden kotikunta on manner-Suomessa
(L1214/2020, 2 §). Maksuttomuus ei koske niitä kokelaita, joiden
kotikunta on Ahvenanmaalla tai ulkomailla.

Maksuttomuus koskee vain niitä kokelaita, jotka ovat tai ovat olleet
oppivelvollisia (L1214/2020, 16 § 5 mom.). Maksuttomuus ei koske niitä
kokelaita, jotka muuttavat Suomeen täytettyään 18 vuotta.

Maksuttomuus ei koske niitä kokelaita, jotka ovat aloittaneet opintonsa
sen kalenterivuoden jälkeen, jolloin kokelas on täyttänyt 20 vuotta
(L1214/2020, 16 § 5 mom.).

Maksuttomuus koskee kokelaita, joiden perusopetusta koskeva
oppivelvollisuus päättyy 1.1.2021 tai sen jälkeen (L1214/2020, 25 § 3
mom.).

Kokelas voi ilmoittautua maksuttomasti viiteen ensimmäiseen kokeeseen.
Seuraavista kokeista peritään maksu. Jos kokelas ilmoittautuu saman
tutkintokerran aikana useaan kokeeseen siten, että suoritettavia kokeita
tulee yhteensä enemmän kuin viisi, kokelas valitsee, mitkä sen
tutkintokerran kokeista hän suorittaa maksuttomasti. (L 502/2019, 20
§.) 

Jos kokelas saa maksuttomasti suoritetusta kokeesta hylätyn arvosanan,
hän saa uusia kokeen ilman maksua (L502/2019, 20 §). Hylätyn kokeen
uusiminen ilman maksua ei kuitenkaan ole mahdollista seuraavissa
tapauksissa:

-   Kokelaan koe on hylätty, koska kokelas on jättänyt saapumatta
    koetilaisuuteen. 

-   Kokelaan koe on hylätty, koska kokelas ei ole jättänyt koesuoritusta
    arvosteltavaksi. 

-   Kokelaan koe on hylätty vilpin tai koetilaisuuden järjestyksen
    häiritsemisen vuoksi. 

Hyväksytyn kokeen uusimisesta peritään aina maksu. Ylioppilastutkinnon
valmistumisen jälkeen suoritetuista kokeista peritään aina maksu.

Kokelas voi osallistua meneillään olevalla tutkintokerralla maksuttomiin
kokeisiin, jos hänellä on voimassa oleva oikeus suorittaa kokeita
maksuttomasti 1.3. kevään tutkinnon osalta ja 1.9. syksyn tutkinnon
osalta.

Lautakunta saa tarvittavat tiedot kokelaan oikeudesta maksuttomiin
kokeisiin opetuksen ja koulutuksen valtakunnallisesta tietovarannosta (L
884/2017, 10 § kohta 1). Koulutuksen järjestäjä tallentaa tietovarantoon
tiedot kokelaan aloittaman koulutuksen maksuttomuudesta (L 884/2017, 9c
§). Koulutuksen järjestäjä vastaa maksuttomuuden pidentämiseen
liittyvistä päätöksistä ja kirjauksista tietovarantoon. Opetushallitus
määrää tarkemmin, miten tiedon tallentajien on pidettävä tallennettavat
tiedot ajantasaisina (L 884/2017, 6 §). Koulutuksen järjestäjän oma
päätös maksuttoman koulutuksen tarjoamisesta lainsäädäntöä laajemmalle
joukolle ei vaikuta ylioppilastutkinnon kokeiden maksullisuuteen.

## Koekohtaisten maksujen palauttaminen  {#koekohtaisten-maksujen-palauttaminen .Otsikko-4.1}

Jos ennen kokeiden alkamista on todettu, että tutkintoon ilmoittautunut
kokelas ei täytäkään osallistumiselle asetettuja vaatimuksia, tai jos
ilmoittautuminen tutkintoon tai sen kokeeseen on hakemuksesta mitätöity
ja kokelas ei ole osittainkaan osallistunut kokeeseen, koekohtainen
tutkintomaksu palautetaan pyynnöstä kokelaalle.

Pyyntö maksujen palauttamisesta on esitettävä lautakunnalle viimeistään
sen vuoden loppuun mennessä, jonka aikana järjestetystä tutkinnosta on
kyse.

## Kokeiden järjestäminen  {#kokeiden-järjestäminen .Otsikko-3.1}

## USB-muistien, purkukoodien ja avainlukulistojen vastaanottaminen  {#usb-muistien-purkukoodien-ja-avainlukulistojen-vastaanottaminen .Otsikko-4.1}

Rehtori avaa opettajan läsnä ollessa USB-muisteja sisältävän
postilähetyksen. Avaamisen tulee tapahtua heti lähetyksen saavuttua, ja
siitä tehdään merkintä avauspöytäkirjaan. Avauspöytäkirja laaditaan
lautakunnan etukäteen toimittamalle lomakkeelle. Jos lähetys on
postituksen aikana, avattaessa tai muulla tavalla vahingoittunut, lukion
on välittömästi ilmoitettava asiasta lautakuntaan ja tehtävä merkintä
avauspöytäkirjaan.

Lautakunta lähettää digitaalisten kokeiden purkukoodien perusosat ja
avainlukulistat lukioille postitse erillisenä postilähetyksenä. Myös
tämän lähetyksen avaamisesta tehdään merkintä avauspöytäkirjaan. Jos
jokin sisäkuorista on auki tai vahingoittunut, lukion on välittömästi
ilmoitettava asiasta lautakuntaan ja tehtävä merkintä avauspöytäkirjaan.
Vahingoittunut kuori on suljettava huolellisesti esimerkiksi teipillä.

Jos lähetykset eivät vastaa lukion tekemää tilausta, lukion on
välittömästi ilmoitettava asiasta lautakunnalle. Lähetyksessä voi olla
USB-muisteja muutama enemmän kuin niitä on tilattu.

Lukio ei lähetä avauspöytäkirjoja lautakuntaan vaan säilyttää ne
arkistossaan yhden vuoden ajan mahdollista myöhempää tarvetta varten.

## Koetehtävien, USB-muistien, purkukoodien ja avainlukulistojen säilyttäminen  {#koetehtävien-usb-muistien-purkukoodien-ja-avainlukulistojen-säilyttäminen .Otsikko-4.1}

Rehtori lataa koetehtävät ennen koepäivää lautakunnan tutkintopalvelusta
USB-muistille.

Koetehtäviä sisältävät USB-muistit, purkukoodit ja avainlukulistat on
ehdottomasti säilytettävä kassakaapissa tai -holvissa sekä ennen
ensimmäistä koepäivää että koepäivien välissä. Esimerkiksi
paloturvakaappi ei ole riittävän turvallinen säilytyspaikka. Vain
rehtorilla ja hänen valtuuttamallaan opettajalla saa olla pääsy
säilytyspaikkaan. Jos lukiolla ei ole kassakaappia tai -holvia, on
koetehtävät ja niitä sisältävät USB-muistit, purkukoodit ja
avainlukulistat säilytettävä pankin tai postikonttorin holvissa.

Sekä kokelaiden tietokoneiden USB-muistit että koetilan palvelimen
USB-muistit on säilytettävä turvallisessa paikassa.

## Koetilat  {#koetilat .Otsikko-4.1}

## Koetila ja sen kalustaminen {#koetila-ja-sen-kalustaminen .Otsikko-5.1}

Koetilaksi varataan riittävän tilava ja häiriötön huone. Koetilan
kalustuksen ja kokelaiden sijoittelun tulee tukea kokelaan häiriötöntä
työskentelyä ja esteetöntä valvontaa. Tilassa mahdollisesti olevat
seinäkkeet eivät saa estää valvontaa. Pöydät ja kokeen vaatimat sähkö-
ja verkkojohdot tulee sijoittaa siten, että kokelailla on riittävästi
tilaa työskennellä toisiaan häiritsemättä. Koetilojen suunnittelussa
tulee lisäksi ottaa huomioon ne koetiloista ja kokelaiden
sijoittamisesta annetut määräykset, jotka ovat koesuoritusta heikentävän
syyn huomioon ottamista ylioppilastutkinnossa koskevissa määräyksissä ja
ohjeissa.

Koetilassa ei saa olla näkyvillä kokelaiden koesuoritusta edistäviä
aineistoja tai muita tietoja.

Jos lukio säilyttää kokelaiden tarkistettuja apuvälineitä, tietokoneita
ja niihin liitettäviä lisälaitteita tiloissaan, tulee varmistaa, että
tilat ovat lukitut ja muutoinkin turvalliset.

## Istumajärjestys {#istumajärjestys .Otsikko-5.1}

Istumapaikkojen sijoittelun on oltava sellainen, ettei kokelailla ole
tilaisuutta nähdä toistensa koevastauksia. Valvovien opettajien paikat
on sijoitettava siten, että niiltä on mahdollisimman hyvä näkyvyys
valvottavalle alueelle ja että tilassa voi tarvittaessa liikkua
häiritsemättä kokelaiden suoritusta.

Ennen tutkintoa lukio laatii kokelaiden istumajärjestyksen kutakin
koetilaisuutta varten erikseen. Istumajärjestys ei saa olla kokelaiden
tiedossa ennen koetta.

Koetilan istumajärjestystä laadittaessa tulee ottaa huomioon
erityisjärjestelypäätökset. Muut sairauteen tai vammaan rinnastettavat
erityiset tarpeet voidaan ottaa huomioon kokelaiden sijoittelussa.

## Varapaikat {#varapaikat .Otsikko-5.1}

Kokeen aikana mahdollisesti ilmenevien vikatilanteiden varalle koetilaan
on varattava tyhjiä istumapaikkoja 5 % koetilassa olevien kokelaiden
määrästä, kuitenkin vähintään 2 paikkaa ja enintään 10 paikkaa.
Vikatilanteita varten varattavat istumapaikat on valittava siten, että
ne sijaitsevat eri puolilla tilaa eivätkä esimerkiksi samalla rivillä.
Varapaikkojen vähimmäislukumäärä voidaan alittaa siinä tapauksessa, että
lukion käytössä on kokeen aikana jatkuvassa päivystysvalmiudessa
asiantuntija, joka on erikoistunut ratkaisemaan tietoliikenneongelmia.
Vähimmäislukumäärät eivät koske erillisiin koetiloihin sijoitettuja
kokelaspaikkoja. Näiden osalta lukiolla on oltava varasuunnitelma
tietoliikenneongelmien varalta.

## WC-tilat {#wc-tilat .Otsikko-5.1}

Kokelaan tulee olla mahdollista käyttää kokeen aikana WC:tä valvojan
saattamana. WC-tiloja tulee olla useampi kuin yksi. WC-tiloihin ei
tutkinnon aikana saa olla ulkopuolisilla pääsyä. Kokelailla tulee olla
mahdollisuus myös käsien pesuun.

## Koetilaisuus  {#koetilaisuus .Otsikko-4.1}

Koetilaisuuden kulkuun ja valvojien tehtäviin liittyviä tarkempia
määräyksiä ja ohjeita löytyy myös liitteestä 4 (Valvojan ohje).

## Koetilan valmistelu {#koetilan-valmistelu .Otsikko-5.1}

Rehtori vastaa siitä, että koetilassa on ennen koetilaisuuden alkua
koetehtävät sisältävä USB-muisti, purkukoodin perusosan ja
avainlukulistat sisältävä kirjekuori sekä purkukoodin täydennysosa.

Koetilaisuuksissa pidetään pöytäkirjaa lautakunnan esitäytettyjä
koepöytäkirjalomakkeita käyttäen. (ks. 2.3.7 Koepöytäkirjat)

Ennen kunkin kokeen alkua huone tarkastetaan. Pöydille jaetaan kokelaan
tietokoneen USB-muistit ja luonnospaperit.

Kokelaille ei saa jakaa mitään lukion tai muiden tahojen laatimia
tehtävien suorittamista koskevia ohjeita tai lomakkeita.

Kokelaita varten varataan koetilaan tai sen läheisyyteen myös
ylimääräisiä kirjoitusvälineitä ja luonnospaperia, paperinenäliinoja,
ensiaputarvikkeita ja mahdollisesti lääkkeitä tavallisimpia
sairaustapauksia varten.

## Koetehtävien lataaminen ja avainlukulistat {#koetehtävien-lataaminen-ja-avainlukulistat .Otsikko-5.1}

Koetilaisuuden alussa rehtori, kaksi valvojaa ja rehtorin valitsema
kokelas toteavat purkukoodin perusosan ja avainlukulistat sisältävän
kuoren liittyvän alkavaan koepäivään ja olevan avaamaton. Tästä tehdään
merkintä koepöytäkirjaan. Rehtori avaa kirjekuoren. Purkukoodia ei saa
näyttää kokelaalle.

Kokeen valvoja tai rehtori lataa koetehtävät sisältävän tiedoston
koetilan palvelimelle ja syöttää purkukoodin perusosan ja täydennysosan
koetilan palvelimelle.

Tietoa koetehtävistä tai kokeen sisällöstä ei saa levittää koesalin
ulkopuolelle ennen klo 12:ta.

## Koetilassa paikalla olevat henkilöt  {#koetilassa-paikalla-olevat-henkilöt .Otsikko-5.1}

Koesaliin ei ole lupa päästää muita henkilöitä kuin kokeeseen
ilmoittautuneet kokelaat, rehtori ja valvojat. Esimerkiksi
tiedotusvälineiden edustajilla ei ole lupaa päästä koesaliin ennen
kokeen alkua tai kokeen aikana.

## Matkapuhelinten ja muiden elektronisten laitteiden käyttö koetilassa {#matkapuhelinten-ja-muiden-elektronisten-laitteiden-käyttö-koetilassa .Otsikko-5.1}

Kokelailta on matkapuhelimien ja muiden elektronisten laitteiden, kuten
älykellojen, tuominen koesaliin ehdottomasti kielletty (Vrt. 1.5.1
Kokelaan tietokone ja lisälaitteet).

Valvojien on huolehdittava siitä, että heidän matkapuhelimensa ovat
suljettuja tai äänettömiä ja niistä on kytketty WLAN-yhteys pois päältä.
Valvoja saa käyttää puhelintaan koetilassa vain tutkinnon järjestämiseen
liittyvässä pakottavassa tilanteessa. (Vrt. 1.6 Vilppi ja
tutkintojärjestyksen rikkominen.)

## Kokelaiden koneiden käynnistäminen ja kokelaiden tunnistaminen {#kokelaiden-koneiden-käynnistäminen-ja-kokelaiden-tunnistaminen .Otsikko-5.1}

Kokelaat käynnistävät tietokoneensa lautakunnan toimittamalta kokelaan
koneen USB-muistilta. Edellä mainitusta määräyksestä voi poiketa
ainoastaan lautakunnan erikseen antamalla luvalla ja ohjeistuksella.
Kokelaan tietokone saa koetilanteessa olla yhteydessä ainoastaan
koetilan palvelimiin koetilan verkon kautta.

Ennen kokeen alkua valvojat tunnistavat kokelaat sekä tarkastavat heidän
koejärjestelmään syöttämänsä nimen ja henkilötunnuksen. Valvoja voi
samalla tarkistaa, että kokelaat ovat valinneet oikean kokeen ja
kieliversion.

## Koetilanteen keskeyttäminen ja kuulutukset {#koetilanteen-keskeyttäminen-ja-kuulutukset .Otsikko-5.1}

Ennen kokeen alkua ja koetilanteen ollessa keskeytynyt kokelas ei saa
tehdä muistiinpanoja tai merkintöjä paperille tai tietokoneellaan.

Koetilaisuudessa ei ole lupa kuuluttaa kokelaille mitään koetehtäviä
koskevaa, ellei Ylioppilastutkintolautakunta ole pyytänyt näin tekemään.

## WC-käynnit koetilaisuuden aikana {#wc-käynnit-koetilaisuuden-aikana .Otsikko-5.1}

Kokelaan on WC-käynnin aikana käytettävä tietokoneessaan näytönsuojaa
tai näytönsäästäjää tai varmistettava muulla tavoin, ettei hänen
käyttämänsä tietokoneen näyttöä voi lukea. Vilpin estämiseksi valvoja
vie kokelaat WC-tiloihin satunnaisesti siten, että ennalta ei ole
pääteltävissä, mitä WC:tä kulloinkin käytetään. Lukion tulee muutenkin
huolehtia siitä, että WC:ssä käynti ei anna mahdollisuutta viestittää
tietoja kokelaalta toiselle.

## Kahden kielikokeen suorittajat {#kahden-kielikokeen-suorittajat .Otsikko-5.1}

Kokelaan, joka suorittaa kaksi lyhyeen oppimäärään perustuvaa
kielikoetta samana päivänä, tulee suorittaa kokeet peräkkäin. Hän voi
koetilaisuuden alussa valita, kummanko kokeen hän suorittaa ensin. Kun
kokelas haluaa päättää ensimmäisen kokeen ja siirtyä tekemään toista
koetta, hän pyytää valvojan paikalle. Valvoja tunnistaa kokelaan kuten
edellä on kuvattu. Kokelas ei voi toisen kokeen aloittamisen jälkeen
palata takaisin ensin suorittamaansa kokeeseen.

## Kahvitarjoilu kokeen aikana {#kahvitarjoilu-kokeen-aikana .Otsikko-5.1}

Lukio voi halutessaan järjestää kokeen aikana kahvi- ja teetarjoilun sen
mukaan, miten kokelaiden kanssa on etukäteen sovittu. Tarjoilussa
avustavat ylimääräiset henkilöt merkitään koepöytäkirjaan. Tarjoilun
ajaksi tulisi normaalivalvontaa tehostaa.

Tupakointitaukoja tms. ei kokeen aikana ole lupa järjestää.

## Kokeen päättäminen {#kokeen-päättäminen .Otsikko-5.1}

Päätettyään kokeen suorittamisen kokelas irrottaa USB-muistin
tietokoneestaan ja toimittaa sen valvojalle. Valvoja varmistaa, että
kaikki USB-muistit jäävät koetilaan. Kokelas luovuttaa valvojalle
mahdolliset kokeessa käyttämänsä luonnospaperit ehjinä. Valvoja
varmistaa, että jokaisessa luonnoksessa on kokelaan nimi. Kun koeaika on
päättynyt ja valvoja on ilmoittanut siitä kokelaille, valvoja päättää
kokeen koetilan palvelimelta.

## Koetilaisuuden päättäminen ja koesuoritusten siirtäminen tutkintopalveluun {#koetilaisuuden-päättäminen-ja-koesuoritusten-siirtäminen-tutkintopalveluun .Otsikko-5.1}

Kaikkien kokelaiden poistuttua koetilasta valvoja tallentaa
koesuoritukset koetilan palvelimelta erilliselle USB-muistille ja
luovuttaa USB-muistin rehtorille tai valvojalle, jonka rehtori on
nimennyt vastaamaan koesuoritusten siirtämisestä. Rehtori tai rehtorin
tehtävään nimeämä valvoja siirtää kokelaiden koesuoritukset sisältävän
tiedoston tutkintopalveluun. Koesuoritukset voidaan siirtää
tutkintopalveluun myös ilman erillistä USB-muistia, jos koetilan
palvelimen toteutustapa sen sallii (ks. liite 1, luku 4. Koetilan
palvelin, varapalvelin ja valvojan kone, ja liite 4, Valvojan ohje).

Koesuorituksia sisältävää tiedostoa ei tarvitse säilyttää lukiossa sen
jälkeen, kun koesuoritukset on siirretty onnistuneesti
tutkintopalveluun.

Rehtori voi koepäiväkohtaisesti tai koko tutkinnon ajaksi nimetä yhden
tai useamman valvojan vastaamaan koesuoritusten siirtämisestä
tutkintopalveluun. Valvojan, joka siirtää koesuoritukset
tutkintopalveluun, tulee olla lukion opettaja. Hänellä tulee myös olla
tutkintopalvelussa annettuna oikeus osallistua kyseisen tutkintokerran
kokeiden alustavaan arvosteluun.

## USB-muistien käsittely koetilaisuuden jälkeen {#usb-muistien-käsittely-koetilaisuuden-jälkeen .Otsikko-5.1}

Koetilan palvelimessa ja varapalvelimessa käytettyjä USB-muisteja saa
käyttää uudelleen saman tutkintokerran kokeissa. USB-muistia, jota on
kerran käytetty koetilan palvelimeksi käynnistämiseen, ei voi käyttää
koetilan varapalvelimen käynnistämiseen. Valvojan koneissa käytettyjä
USB-muisteja ja kokelaiden koneiden USB-muisteja saa käyttää uudelleen
saman tutkintokerran kokeissa. Palvelimissa, valvojan koneissa ja
kokelaiden koneissa käytetyt USB-muistit palautetaan lautakuntaan
tutkintokerran jälkeen.

## Valvojat  {#valvojat .Otsikko-4.1}

Koetilaisuuden kulkuun ja valvojien tehtäviin liittyviä tarkempia
määräyksiä ja ohjeita löytyy myös liitteestä 4 (Valvojan ohje).

## Valvojat ja heidän tehtävänsä {#valvojat-ja-heidän-tehtävänsä .Otsikko-5.1}

Koetilaisuuksia valvovat lukion opettajat. Rehtorin harkinnan mukaan
opettajien lisäksi voidaan tarvittaessa käyttää myös lukion entisiä
opettajia, johtokunnan jäseniä tai muita sellaisia vastuuntuntoisia
henkilöitä, jotka riittävästi tuntevat tutkinnon toimeenpanoa.

Rehtorin velvollisuus on tarkistaa, että valvoja ei ole esteellinen.

Valvojien tulee koko valvontavuoronsa ajan keskittyä pelkästään
valvontatehtävään. Kokelaiden lisäksi muiden henkilöiden kuin rehtorin
ja valvojien ei ole lupa tulla koetilaan. Jos lukio haluaa, että
koetilaisuudessa on paikalla teknisiä tukihenkilöitä, heitä koskevat
samat määräykset kuin valvojia.

## Valvojien lukumäärä {#valvojien-lukumäärä .Otsikko-5.1}

Rehtorin on huolehdittava siitä, että valvojia on koetilaisuudessa
tarpeeksi. Riittävä varmuus tulee saavuttaa kaikissa odotettavissa
olevissa tilanteissa. Tällaisia ovat esimerkiksi äkilliset
sairaustapaukset, sähkökatkokset sekä muut sellaiset tilanteet, joissa
valvoja joutuu poistumaan koetilasta. Myös huoneen koko, muoto ja
valaistus voivat vaikuttaa tarvittavien valvojien määrään.

Valvojia tulee olla koetilassa suhteessa kokelaiden määrään vähintään
taulukon 5 mukaisesti.

Taulukko 5: Valvojien vähimmäismäärä koetilassa suhteessa kokelaiden
määrään.

  -------------------------------------------------------------------------------
  **Kokelaita**   1         2--25     26--40     41--60     61--80     81--100
  --------------- --------- --------- ---------- ---------- ---------- ----------
  **Valvojia**    1         2         2--3       3--4       3--5       4--6

  -------------------------------------------------------------------------------

Jos valvojia on vain yksi, tulee varmistaa välitön ja toimiva yhteys
koesalissa olevan valvojan ja jonkun muun opettajan välillä koko kokeen
ajaksi esimerkiksi puhelimen avulla.

## Kameroiden käyttö koetilaisuuden valvonnassa {#kameroiden-käyttö-koetilaisuuden-valvonnassa .Otsikko-5.1}

Lautakunta ei rajoita tallentavien kameroiden käyttöä kokeiden
valvonnassa. Päätöksen kameroiden käytöstä kokeiden valvonnassa tekee
lukion rehtori.

Koetilan valvojien lukumäärä voi olla yhtä valvojaa pienempi kuin
taulukossa 5 annettu vähimmäismäärä, jos kameroiden sijoittelu ja
tekninen suorituskyky mahdollistaa samojen vilppiyritysten havaitsemisen
kuin valvojien toimesta tapahtuva valvonta. Valvonnan pitää olla
kattavaa myös sellaisessa tilanteessa, jossa valvoja on varattuna
johonkin keskittymistä tai tilapäistä poistumista vaativaan asiaan.
Mahdollisissa ongelmatilanteissa lisävalvojan pitää olla kutsuttavissa
paikalle.

Valvontaan käytettävien kameroiden on tallennettava kameran kuva
myöhempää katselua varten. Äänen tallentaminen on useimmissa tapauksissa
tarpeetonta.

Valvojaksi määrätyt henkilöt voivat katsoa kameroiden lähettämää kuvaa
myös kokeen aikana.

## Kameroiden käyttö erillisen tilan valvonnassa {#kameroiden-käyttö-erillisen-tilan-valvonnassa .Otsikko-5.1}

Erillisessä tilassa työskentelevää yksittäistä kokelasta ja hänen
mahdollista avustajaansa on myös mahdollista valvoa kameroiden avulla.
Tällöin tarvitaan vähintään kaksi kameraa, joista toinen kuvaa kokelasta
edestä ja toinen takaa siten, että kokelaan tietokoneen näyttö näkyy
kameran kuvassa mahdollisimman hyvin. Kokelaan pitää saada tarvittaessa
luotettavasti ja viivytyksettä yhteys kokeen valvojaan. Yhteyden
saaminen valvojaan voi perustua esimerkiksi kamerayhteyden kautta
havaittavaan merkkiin tai usean tilan yhteisvalvojan tavoittamiseen
äänimerkillä.

## Valvonnassa käytettyjen kameroiden tallenteet  {#valvonnassa-käytettyjen-kameroiden-tallenteet .Otsikko-5.1}

Tallenteita saavat katsoa vain rehtori ja kokeiden valvojiksi määrätyt
henkilöt. Tallenteita katsotaan satunnaistarkasteluna sekä vilppiepäilyn
selvittelyä varten. Jos rehtori aloittaa koetilaisuuden järjestyksen
rikkomista tai vilpillistä menettelyä koskevan selvityksen, saavat
tallenteita katsoa asiaa selvittävät henkilöt, päätöksentekoon asiasta
osallistuvat henkilöt sekä asianosainen siltä osin kuin se tapauksen
kannalta on tarpeellista.

Valvontatallenteet on hävitettävä, kun tutkinnon arvostelu on lopullinen
ja viimeistään vuoden kuluttua tallentamisen päättymisestä. Tallenteen
saa kuitenkin säilyttää tämän määräajan jälkeen, jos sille on tarve
koetilaisuuteen liittyvän asian selvittämiseksi, esimerkiksi jos
vilpilliseen menettelyyn liittyvästä rehtorin päätöksestä on valitettu
ja asian oikeuskäsittely on kesken (ks. GDPR art. 5, 1e; L 759/2004 17 §
3 mom.).

Jos muualla lautakunnan määräyksissä ja ohjeissa määrätään tarkemmin
äänen ja kuvan tallentamisesta sekä niiden katsomisesta tietyissä
tilanteissa, sovelletaan kyseessä olevaa tilannetta koskevia määräyksiä
ja ohjeita tämän kohdan määräysten sijaan.

Kameroiden käytöstä koetilan valvonnassa tehdään merkintä
koepöytäkirjaan.

##  {#section .Otsikko-5.1}

## Valvojien toiminta koetilaisuudessa {#valvojien-toiminta-koetilaisuudessa .Otsikko-5.1}

Valvonnassa tulee keskittyä havaitsemaan erityisesti kokelaiden välistä
vuorovaikutusta, luvattomien apuvälineiden käyttöä ja tietokoneiden
kokeeseen kuulumatonta käyttöä.

Valvonnan tavoitteen toteutumiseksi jokaisen kokelaan näytön on oltava
jatkuvasti yhden tai useamman valvojan nähtävillä. Tarvittaessa valvonta
voi perustua valvojan liikkumiseen kuitenkin siten, ettei kokelas voi
tietää, milloin häntä tarkkaillaan. Valvojan liikkuminen ei saa
tarpeettomasti häiritä kokelaan koesuoritusta.

Valvojan ei ole lupa tarkastella kokelaan suorituksia eikä puhutella
häntä, ellei kokelas itse ole viittaamalla ilmaissut, että hänellä on
kysyttävää, tai ellei lautakunta ohjeista valvojaa tekemään näin.

## Toiminta ongelmatilanteissa {#toiminta-ongelmatilanteissa .Otsikko-5.1}

Valvojien tehtävänä on reagoida poikkeustilanteisiin valvojan ohjeen
(liite 4) mukaisesti. Tarvittaessa lukiosta otetaan välittömästi
yhteyttä Ylioppilastutkintolautakunnan kansliaan tarkempien
toimintaohjeiden saamiseksi.

Lukio tekee tarvittaessa koetilaisuuden jälkeen lautakunnalle
ilmoituksen teknisestä häiriöstä kokeessa, jos häiriö on vaikuttanut
yhden tai useamman kokelaan koesuoritukseen.

## Kokelaan käyttämä kirjasinkoko {#kokelaan-käyttämä-kirjasinkoko .Otsikko-5.1}

Vilpin estämiseksi valvoja voi määrätä kokelasta pienentämään vastauksia
sisältävien ikkunoiden kirjasinkokoa, kuvia tai muita merkintöjä.
Kirjasinkoko ei kuitenkaan saa olla niin pieni, että kokeen
suorittaminen ei ole kohtuudella mahdollista.

Jos kokelas ei kehotuksesta huolimatta pienennä kirjasinkokoa tai muita
merkintöjä tai jos hän valvojan kehotuksen jälkeen uudestaan saman
kokeen aikana suurentaa kirjasinkokoa tai muita merkintöjä, tilanne
voidaan katsoa vilpin yritykseksi.

## Kokelaan neuvominen kokeen aikana {#kokelaan-neuvominen-kokeen-aikana .Otsikko-5.1}

Valvojat tai muut koetilassa olevat henkilöt eivät saa kokeen aikana
neuvoa kokelasta tietokoneen, varatietokoneen tai koejärjestelmän
käytössä. Poikkeuksen muodostavat valvojan ohjeessa (liite 4) mainitut
tilanteet. Lautakunta voi myös muissa tilanteissa tarvittaessa ohjeistaa
valvojia opastamaan kokelaita.

## Koeaika  {#koeaika .Otsikko-4.1}

Koetilaisuuden kulkuun ja valvojien tehtäviin liittyviä tarkempia
määräyksiä ja ohjeita löytyy myös liitteestä 4 (Valvojan ohje).

## Kokeen alkamisaika ja kesto {#kokeen-alkamisaika-ja-kesto .Otsikko-5.1}

Koetilaisuudet on aloitettava kaikissa lukioissa ennen klo 9:ää luvussa
2.3.4 kuvatulla tavalla. Itse kokeen tekemisen saa aloittaa aikaisintaan
klo 9.00.

Kokelas ei saa poistua koetilaisuudesta ennen klo 12:ta.

Koe on suoritettava kuuden tunnin kuluessa siitä, kun rehtori tai kokeen
valvoja on ilmoittanut kokeen alkavan ja valvoja aloittaa kokeen
koetilan palvelimelta. Kuitenkin silloin, kun kokelas suorittaa kaksi
lyhyeen oppimäärään perustuvaa kielikoetta samana päivänä, hänellä on
niiden suorittamiseen aikaa yhteensä kahdeksan tuntia.

## Poistuminen kokeesta ennen klo 12:ta {#poistuminen-kokeesta-ennen-klo-12ta .Otsikko-5.1}

Jos kokelas kiellosta huolimatta poistuu koetilaisuudesta ennen klo
12:ta, lukion on välittömästi ilmoitettava siitä lautakunnalle. Myös
silloin, jos kokelas äkillisesti sairastuu koetilaisuudessa, on
lautakuntaan ilmoitettava asiasta. Sairaustapauksessa lukion on
huolehdittava kokelaan valvonnasta klo 12:een asti.

## Koetilaisuudesta myöhästyminen  {#koetilaisuudesta-myöhästyminen .Otsikko-5.1}

Jos kokelas myöhästyy kokeesta mutta saapuu paikalle ennen klo 10:tä,
hänen voidaan sallia osallistua kokeeseen. Koepöytäkirjaan merkitään
aika, jolloin hän on aloittanut kokeen suorittamisen, sekä myöhästymisen
syy. Jos myöhästynyt kokelas saapuu paikalle vasta klo 10:n jälkeen, on
lukion syytä neuvotella kokeeseen osallistumisesta puhelimitse
lautakunnan kanslian kanssa.

Myöhästyneen kokelaan koe päättyy samaan aikaan kuin muidenkin
kokelaiden. Jos myöhästymisen syy on kuitenkin ollut kokelaasta täysin
riippumaton, voi lukio neuvotella koeajan jatkamisesta lautakunnan
kanslian kanssa.

## Kokeen suorittamisen keskeytyminen {#kokeen-suorittamisen-keskeytyminen .Otsikko-5.1}

Jos kokeen suorittaminen keskeytyy kokelaasta riippumattoman teknisen
syyn vuoksi, hyvitetään menetetty koeaika kokelaalle. Menetetyksi
koeajaksi lasketaan aika siitä, kun valvoja on todennut ongelmatilanteen
aina siihen saakka, kun kokelas pääsee jatkamaan koetta (ks. liite 4).
Keskeytyksen aikana kokelas ei saa tehdä muistiinpanoja tai muulla
tavalla jatkaa kokeen suorittamista.

Lautakunta voi yhteydenoton perusteella tai muuten antaa vakavissa ja
poikkeuksellisissa tilanteissa esimerkiksi ajallisen hyvityksen.
Ajallisen hyvityksen antaminen edellyttää yhteydenottoa lautakuntaan
kokeen aikana.

## ~~Koeaika poikkeuksellisesti järjestetyssä kokeessa~~  {#koeaika-poikkeuksellisesti-järjestetyssä-kokeessa .Otsikko-5.1}

~~Kun sairastuneen kokelaan koe järjestetään lautakunnan kanssa
sovitulla tavalla sairaalassa tai kokelaan kotona, koeaika alkaa siitä
hetkestä, kun valvoja aloittaa kokeen palvelimelta. Aloitusajasta
tehdään merkintä koepöytäkirjaan. Sairastuneen kokelaan koeaika on sama
kuin muidenkin kokelaiden, ellei lautakunta hakemuksesta ole myöntänyt
hänelle lisäaikaa kokeen suorittamiseen.~~

## Koepöytäkirjat  {#koepöytäkirjat .Otsikko-4.1}

Lukio tulostaa koepöytäkirjalomakkeet lautakunnan tutkintopalvelusta.
Jos kokeeseen saapuneen kokelaan nimi puuttuu pöytäkirjasta, hänen
osallistumisoikeutensa on tarkistettava lautakunnan kansliasta.

Jos lukiossa järjestetään koe samana päivänä useammassa kuin yhdessä
tilassa, koepöytäkirjoja tulostetaan niin, että kaikissa tiloissa
voidaan pitää pöytäkirjaa. Yksi koesalin valvojista pitää pöytäkirjaa,
ja muut valvojat kirjoittavat siihen nimensä saapuessaan valvottavaan
tilaan.

Jos lukiot järjestävät yhteisen koetilaisuuden, järjestelyistä vastaava
lukio pitää yhteisistä koetilaisuuksista pöytäkirjaa. Muut osallistuvat
lukiot toimittavat omat koepöytäkirjansa järjestävälle lukiolle ennen
kokeita.

Alkuperäiset koepöytäkirjat lähetetään yhdellä kertaa lautakuntaan
viikon kuluessa siitä, kun kaikki tutkinnon kokeet on pidetty. Lukion
tulee säilyttää itsellään kopio tai kaksoiskappale koepöytäkirjoista.

## Esteellisyys ja tutkintopalvelun käyttöoikeudet  {#esteellisyys-ja-tutkintopalvelun-käyttöoikeudet .Otsikko-3.1}

Hallintolain mukainen virkamiehen esteellisyys voi koskea lukion
rehtoria, opettajaa tai muuta henkilöstöä, joka hoitaa tutkinnon
toimeenpanoon liittyviä tehtäviä. Esteellinen henkilö ratkaisee itse
oman esteellisyytensä. Hän on velvollinen itse ilmoittamaan
esteellisyydestä ja pidättäytymään työtehtävistä, joihin hän on
esteellinen.

Hallinto- ja arvostelupäätöksissä ja niiden valmistelussa kokelaan
läheiset ovat esteellisiä (L434/2003 28 § 1 mom. kohta 1). Näistä
henkilöistä käytetään lautakunnan määräyksissä ja ohjeissa ilmaisua
"hallintolain mukainen läheinen". Hallintolain mukaisilla läheisillä
tarkoitetaan:

1)  virkamiehen puolisoa ja virkamiehen lasta, lapsenlasta, sisarusta,
    vanhempaa, isovanhempaa ja virkamiehelle muuten erityisen läheistä
    henkilöä samoin kuin tällaisen henkilön puolisoa;

2)  virkamiehen vanhempien sisarusta sekä hänen puolisoaan, virkamiehen
    sisarusten lapsia ja virkamiehen entistä puolisoa; sekä

3)  virkamiehen puolison lasta, lapsenlasta, sisarusta, vanhempaa ja
    isovanhempaa samoin kuin tällaisen henkilön puolisoa sekä
    virkamiehen puolison sisarusten lapsia.

Läheisenä pidetään myös vastaavaa puolisukulaista. Puolisoilla
tarkoitetaan aviopuolisoita sekä avioliitonomaisissa olosuhteissa ja
rekisteröidyssä parisuhteessa eläviä henkilöitä. (L434/2003 28 § 2 mom.)

Tutkinnon toimeenpanon tehtävistä pidättäytyminen on tarpeen, jos
luottamus puolueettomuuteen vaarantuu (L434/2003 28. 1 § kohta 7).
Henkilö arvioi itse, onko puolueettomuuden vaarantuminen mahdollista ja
ottaa huomioon, näyttäytyykö tilanne mahdollisena puolueettomuuden
vaarantumisena myös ulkopuolisen silmin. Puolueettomuuden voidaan katsoa
vaarantuvan esimerkiksi silloin, kun tutkinnon toimeenpano koskee omaa
lasta, puolisoa, sisarusta, samassa taloudessa asuvaa henkilöä tai
muuten erityisen läheistä henkilöä. Tähän oman arvion mukaan
puolueettomuuden vaarantavaan henkilöön viitataan tässä ohjeessa
ilmaisulla "oma lähisukulainen".

Esteellinen rehtori, opettaja tai muu henkilö muun muassa:

-   ei käsittele oman lähisukulaisen ilmoittautumistietoja

-   ei lataa, käsittele tai pidä hallussaan salattuja koetehtäviä,
    avainlukulistoja, purkukoodeja ja niihin liittyviä tiedostoja ja
    kirjekuoria, jos oma lähisukulainen osallistuu tutkintokauden
    johonkin kokeeseen

-   ei osallistu tutkintoverkon rakentamiseen ja koetilan palvelinten
    ylläpitotehtäviin sellaista koetilaisuutta varten, johon oma
    lähisukulainen osallistuu, ilman, että häntä valvoo toinen henkilö,
    joka ei ole esteellinen

-   ei laadi omaa lähisukulaista koskevaa istumajärjestystä ja
    valvontasuunnitelmaa

-   ei osallistu valvontaan ennen klo 12:ta, jos oma lähisukulainen
    osallistuu kokeeseen jossakin lukiossa

-   ei osallistu klo 12:n jälkeen niiden koetilaisuuksien tai samaan
    tutkintoverkkoon liitettyjen koetilaisuuksien valvontaan, joihin
    hänen oma lähisukulaisensa osallistuu

-   ei toimi hallintolain mukaisen läheisen koetilaisuudessa ainoana
    valvojana. Tällä on merkitystä erityisesti mahdollisten vilppi- tai
    tutkintojärjestyksen rikkomistilanteiden käsittelyn kannalta.

-   ei käsittele hallintolain mukaisen läheisen koesuoritusta, siirrä
    koesuoritustiedostoa arvostelupalveluun eikä arvostele koesuoritusta
    alustavasti

-   ei käsittele tai valmistele hallintolain mukaisen läheisen
    erityisjärjestelyhakemuksia tai muita Ylioppilastutkintolautakunnan
    päätösvaltaan kuuluvia hakemuksia eikä anna niihin lausuntoja

-   ei käsittele, valmistele tai tee hallintolain mukaisen läheisen
    osallistumisoikeuden epäämistä, vilppipäätöstä tai muita lukion
    päätösvaltaan kuuluvia päätöksiä

-   ei osallistu sellaisiin ylioppilastutkinnon järjestämiseen
    liittyviin muihin tehtäviin, joiden hoitaminen voisi vaarantaa
    luottamusta puolueettomuuteen ilman, että häntä valvoo toinen
    henkilö, joka ei ole esteellinen.

Jos henkilö itse osallistuu ylioppilastutkinnon kokeeseen jossain muussa
aineessa kuin omassa opetettavassa aineessaan ja jossain muussa lukiossa
kuin omassa työpaikassaan, häneen sovelletaan kaikkia yllä mainittuja
lähisukulaisen ja hallintolain mukaisen läheisen osallistumiseen
liittyviä ohjeita. Jos henkilö suorittaa kokeen oman työpaikkansa
koetilaisuudessa, hänen on syytä pidättäytyä kaikista tutkintoverkkoon
ja koetilan järjestelyihin liittyvistä tehtävistä. Hän voi tarvittaessa
osallistua sellaisiin muiden kokeiden valvontatehtäviin, joissa hän ei
ole tekemisissä tutkintoverkon kanssa. Hän voi tehdä oman opetettavan
aineensa alustavan arvostelun, mutta tutkintopalveluun merkitään
arvostelijan oma esteellisyys, jotta hän ei pääse tarkastelemaan omaa
koesuoritustaan ja sen alustavaa arvostelua. Jos henkilö suorittaa oman
opetettavan aineensa kokeen, hänen on syytä pidättäytyä kyseisen kokeen
alustavasta arvostelusta kokonaan.

Jos rehtori on esteellinen jonkin tehtävän hoitamisessa, tehtävää hoitaa
vara- tai apulaisrehtori tai joku muu opettajakunnan jäsen, joka ei ole
esteellinen ja joka määrätään tehtävään.

Jos opettajan tai rehtorin velvollisuuksiin kuuluu koesuoritusten
alustava arvostelu, hän voi arvostella alustavasti muut koesuoritukset
lukuun ottamatta hallintolain mukaisen läheisen koesuoritusta.
Koesuoritusta ei saa antaa esteellisen henkilön nähtäväksi eikä hänen
haltuunsa. Suorituksen arvostelee toinen opettaja, joka ei ole
esteellinen. Jos koulutuksen järjestäjä ei pysty osoittamaan toista
saman aineen opettajaa, joka pystyy suorittamaan alustavan arvostelun,
suorituksen saa lähettää lautakuntaan arvostelemattomana.

Koulutuksen järjestäjän on huolehdittava siitä, että lukion
koejärjestelyistä vastaavalla henkilöllä tai henkilöillä on tarvittava
roolitieto Opetushallituksen Opintopolku-palvelussa. Koejärjestelyistä
vastaava henkilö hallinnoi oman lukionsa alustavaan arvosteluun
osallistuvia opettajia lautakunnan tutkintopalvelussa. Hän varmistaa
ennen koepäivää, että vain ylioppilaskokeen arvosteluun osallistuvilla
henkilöillä on käyttöoikeus tutkintopalvelun arvostelunäkymään. Hän
merkitsee lautakunnan tutkintopalveluun kunkin arvostelijan hallintolain
mukaisten läheisten aiheuttamat esteellisyydet arvostelijan oman
esteellisyysilmoituksen mukaisesti.

## Lukiossa arkistoitavat asiakirjat  {#lukiossa-arkistoitavat-asiakirjat .Otsikko-3.1}

Avauspöytäkirjat tulee säilyttää lukioissa vuoden ajan.

Lautakunta suosittelee, että lukio säilyttää kahden vuoden ajan
arkistossaan kunkin tutkinnon toimeenpanoon liittyvät asiakirjat, kuten
ilmoittautumislomakkeet, ja jäljennökset hakemuksista ja esimerkiksi
niihin liittyvistä lääkärintodistuksista.

Kokelaiden koesuoritusten luonnospaperit, koepöytäkirjojen
kaksoiskappaleet tai kopiot ja istumajärjestykset olisi myös hyvä
säilyttää lukiossa vuoden ajan mahdollisten myöhemmin ilmenevien
epäselvyyksien tai vilppitapausten selvittämiseksi. Luonnospaperit,
koepöytäkirjojen kaksoiskappaleet tai kopiot ja istumajärjestykset
säilytetään koepäivien mukaisessa järjestyksessä.

Yksi kappale kutakin paperista koetehtävää on suositeltavaa säilyttää
arkistossa kymmenen vuotta. Koetehtävien säilyttämissuositus ei koske
digitaalisen kokeen koetehtäviä.

Lautakunta suosittelee, että kunkin tutkinnon tulostiedot säilytetään
pysyvästi.

YLIOPPILASTUTKINTOLAUTAKUNTA

2023
